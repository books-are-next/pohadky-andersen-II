<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Anna Bětka">
    <meta name="apple-mobile-web-app-capable" content="yes">
    <title>Anna Bětka</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pohadky_ii_027.html">
    <link rel="next" href="./pohadky_ii_029.html">
    <meta name="nb-order" content="24">
    <link rel="self" href="pohadky_ii_028.html">
    <meta name="nb-identifier" content="andersen-pohadky-ii-390a599">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3098" data-nb-chars="17557">
    <nav role="doc-toc">
      <ul class="plain section">
        <li><a href="pohadky_ii_005.html">Rajská zahrada</a></li>
        <li><a href="pohadky_ii_006.html">Pohanka</a></li>
        <li><a href="pohadky_ii_007.html">Anděl</a></li>
        <li><a href="pohadky_ii_008.html">Obrázek z hradeb</a></li>
        <li><a href="pohadky_ii_009.html">Návrší skřítků</a></li>
        <li><a href="pohadky_ii_010.html">Děvčátko se sirkami</a></li>
        <li><a href="pohadky_ii_011.html">Sousedé</a></li>
        <li><a href="pohadky_ii_012.html">Límec</a></li>
        <li><a href="pohadky_ii_013.html">V poslední den</a></li>
        <li><a href="pohadky_ii_014.html">Nejkrásnější růže na světě</a></li>
        <li><a href="pohadky_ii_015.html">Žal srdce</a></li>
        <li><a href="pohadky_ii_016.html">Skřítek u hokynáře</a></li>
        <li><a href="pohadky_ii_017.html">Za tisíc let</a></li>
        <li><a href="pohadky_ii_018.html">Pod vrbou</a></li>
        <li><a href="pohadky_ii_019.html">Poslední perla</a></li>
        <li><a href="pohadky_ii_020.html">Dvě panny</a></li>
        <li><a href="pohadky_ii_021.html">Na konci moře</a></li>
        <li><a href="pohadky_ii_022.html">Jakoubek a Kristýnka</a></li>
        <li><a href="pohadky_ii_023.html">Něco</a></li>
        <li><a href="pohadky_ii_024.html">Hlásný Ole</a>
          <ol class="headings-toc">
            <li><a href="pohadky_ii_024.html#první-návštěva">První návštěva</a></li>
            <li><a href="pohadky_ii_024.html#druhá-návštěva">Druhá návštěva</a></li>
          </ol>
        </li>
        <li><a href="pohadky_ii_025.html">Slabikář</a></li>
        <li><a href="pohadky_ii_026.html">Dcera krále močálů</a></li>
        <li><a href="pohadky_ii_027.html">Zvonivá tůň</a></li>
        <li><a href="pohadky_ii_028.html">Anna Bětka</a></li>
        <li><a href="pohadky_ii_029.html">Krásná!</a></li>
        <li><a href="pohadky_ii_030.html">Motýl</a></li>
        <li><a href="pohadky_ii_031.html">Psyche</a></li>
        <li><a href="pohadky_ii_032.html">Šnek a růžový keř</a></li>
        <li><a href="pohadky_ii_033.html">Bludičky jsou ve městě, řekla čarodějnice</a></li>
        <li><a href="pohadky_ii_034.html">Větrný mlýn</a></li>
        <li><a href="pohadky_ii_035.html">Petr, Petřík a Petříček</a></li>
        <li><a href="pohadky_ii_036.html">Domovníkův syn</a></li>
        <li><a href="pohadky_ii_037.html">Povídka slunečního paprsku</a></li>
        <li><a href="pohadky_ii_038.html">Husopaska Markétka a její rodina</a></li>
        <li><a href="pohadky_ii_039.html">Nejneuvěřitelnější věc</a></li>
        <li><a href="pohadky_ii_040.html">Štěstí může ležet v dřívku</a></li>
        <li><a href="pohadky_ii_041.html">Dny v týdnu</a></li>
        <li><a href="pohadky_ii_042.html">Svíčky</a></li>
        <li><a href="pohadky_ii_043.html">Velký mořský had</a></li>
        <li><a href="pohadky_ii_044.html">Klíč od vrat</a></li>
        <li><a href="pohadky_ii_045.html">O tetce Zubybol</a>
          <ol class="headings-toc">
            <li><a href="pohadky_ii_045.html#i">I</a></li>
            <li><a href="pohadky_ii_045.html#ii">II</a></li>
            <li><a href="pohadky_ii_045.html#iii">III</a></li>
            <li><a href="pohadky_ii_045.html#iv">IV</a></li>
          </ol>
        </li>
        <li><a href="pohadky_ii_046.html">Zelenáčci</a></li>
        <li><a href="pohadky_ii_047.html">Dva ostrůvky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pohadky_ii_027.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Anna Bětka</span></h1>
        <section>
          <p class="chunk" data-nb-ref-number="2" data-nb-words="35" data-nb-chars="183"><span class="idea" data-nb-ref-number="2" id="idea2" data-nb-words="35" data-nb-chars="183">Anna Bětka byla krev a&nbsp;mléko, mladá, veselá a&nbsp;krásná na&nbsp;pohled. Zuby jí&nbsp;jen svítily, její oči byly jasné, noha lehká v&nbsp;tanci a&nbsp;mysl měla ještě lehčí. Co&nbsp;z&nbsp;toho pošlo? Ošklivý chlapec!</span></p>
          <p class="chunk" data-nb-ref-number="3" data-nb-words="61" data-nb-chars="355"><span class="idea" data-nb-ref-number="3" id="idea3" data-nb-words="61" data-nb-chars="355">Anna Bětka jej dala na&nbsp;vychování k&nbsp;cestářově ženě a&nbsp;sama sedala v&nbsp;hraběcím zámku v&nbsp;šatech z&nbsp;hedvábí a&nbsp;sametu. Ani větřík ji&nbsp;nesměl ovanout, nikdo jí&nbsp;nesměl říci špatného slova, pranic jí&nbsp;nesmělo uškodit! Kojila přece hraběcí dítě, jemné jako princ a&nbsp;krásné jako anděl. Ach, jak to&nbsp;dítě milovala! Její vlastní zatím dlelo u&nbsp;cestářů, kde hrnec nepřekypoval.</span></p>
          <p class="chunk" data-nb-ref-number="4" data-nb-words="130" data-nb-chars="721"><span class="idea" data-nb-ref-number="4" id="idea4" data-nb-words="130" data-nb-chars="721">Chlapec plakal hlady, většinou však nikdo nebyl doma&nbsp;– a&nbsp;co nikdo neslyší, to&nbsp;s&nbsp;nikým nehne. Nakonec se&nbsp;vždy uplakal do&nbsp;spánku, v&nbsp;němž naštěstí necítíš ani hlad, ani žízeň. Spánek je&nbsp;dobrý vynález! Tak s&nbsp;utíkajícími léty&nbsp;– v&nbsp;nichž rostou i&nbsp;plevy, jak se&nbsp;říká&nbsp;– synek Anny Bětky dospíval. Už&nbsp;neplakal, pouze v&nbsp;růstu zůstával opožděný. Jinak se&nbsp;ovšem zcela sžil s&nbsp;rodinou, která za&nbsp;něj dostala peníze. Anna Bětka se&nbsp;ho&nbsp;zbavila nadobro, byla městskou dámou a&nbsp;vedlo se&nbsp;jí&nbsp;dobře. Ven vycházela jen v&nbsp;klobouku, nikdy ale nezamířila k&nbsp;cestářovu domu. Jednak to&nbsp;bylo daleko od&nbsp;města a&nbsp;pak nevěděla, co&nbsp;by&nbsp;tam dělala. Chlapec byl jejich a&nbsp;dařilo se&nbsp;mu. A&nbsp;aby za&nbsp;stravu také něco užitečného dělal, pásal černou krávu Madse Jensena.</span></p>
          <p class="chunk" data-nb-ref-number="5" data-nb-words="95" data-nb-chars="516"><span class="idea" data-nb-ref-number="5" id="idea5" data-nb-words="95" data-nb-chars="516">Však dovedl pást, i&nbsp;leccos jiného svedl! Hlídací pes v&nbsp;panském sídle sedí za&nbsp;slunka hrdě na&nbsp;střeše své boudy a&nbsp;štěká na&nbsp;každého, kdo jde okolo. Přijde-li déšť, vleze dovnitř a&nbsp;pěkně si&nbsp;hoví v&nbsp;suchu a&nbsp;teple. Chlapec Anny Bětky sedal za&nbsp;slunka i&nbsp;za deště v&nbsp;příkopu. Ořezával kus dřívka, těšil se&nbsp;na&nbsp;ostružiny, neboť na&nbsp;jaře viděl tři ostružiníky v&nbsp;květu, a&nbsp;v&nbsp;plískanicích promokal na&nbsp;kůži, jen ostrý vítr mu&nbsp;vysušoval šaty na&nbsp;těle. Když přišel domů, byl plísněn a&nbsp;bit a&nbsp;ostatní děti říkaly, že&nbsp;je&nbsp;ošklivý a&nbsp;nevzhledný.</span></p>
          <p class="chunk" data-nb-ref-number="6" data-nb-words="54" data-nb-chars="311"><span class="idea" data-nb-ref-number="6" id="idea6" data-nb-words="54" data-nb-chars="311">Takže, jak se&nbsp;dařilo chlapci Anny Bětky? Jakpak se&nbsp;mu&nbsp;mělo dařit? Nikdy nebyl milován a&nbsp;nakonec byl bez výstrahy hozen do&nbsp;neznámého světa. V&nbsp;chatrném člunu se&nbsp;vydal na&nbsp;moře, držel kormidlo, když se&nbsp;lodník posiloval, a&nbsp;nevzhledný byl, zmrzlý a&nbsp;hltavý. Soudil bys, že&nbsp;se&nbsp;nikdy dosyta nenajedl. A&nbsp;také že&nbsp;nenajedl.</span></p>
          <p class="chunk" data-nb-ref-number="7" data-nb-words="78" data-nb-chars="439"><span class="idea" data-nb-ref-number="7" id="idea7" data-nb-words="78" data-nb-chars="439">S&nbsp;blížícím se&nbsp;koncem roku vládlo vlhké a&nbsp;větrné počasí. Vítr studil skrz šaty, zvláště na&nbsp;moři, a&nbsp;přece plul dál ten chatrný člun o&nbsp;jedné plachtě pouze se&nbsp;dvěma muži na&nbsp;palubě. I&nbsp;když spíše jen půldruhého jich bylo&nbsp;– lodník a&nbsp;jeho tovaryš. Šero už&nbsp;bylo skoro celý den a&nbsp;lodník v&nbsp;řezavém chladu popíjel kořalku. Ta&nbsp;aspoň zevnitř zahřeje. Sklínka naplněná až&nbsp;po&nbsp;okraj před ním stála&nbsp;– uraženou nožičku nahrazoval modře pomalovaný kus dřívka.</span></p>
          <p class="chunk" data-nb-ref-number="8" data-nb-words="44" data-nb-chars="261"><span class="idea" data-nb-ref-number="8" id="idea8" data-nb-words="44" data-nb-chars="261">„Jeden hlt udělá dobře, dva udělají ještě líp,“ soudil muž a&nbsp;chlapec zatím seděl u&nbsp;kormidla a&nbsp;svíral je&nbsp;svýma tvrdýma dehtem ušpiněnýma rukama. Pořád stejně ošklivý, se&nbsp;zježenými vlasy, pomalý a&nbsp;zakrnělý byl cestářův syn. V&nbsp;matrice však stálo, že&nbsp;je&nbsp;Anny Bětky.</span></p>
          <p class="chunk" data-nb-ref-number="9" data-nb-words="29" data-nb-chars="162"><span class="idea" data-nb-ref-number="9" id="idea9" data-nb-words="29" data-nb-chars="162">A&nbsp;vítr spěchal svým způsobem a&nbsp;loďka rovněž! Plachta se&nbsp;vzdouvala, byl to&nbsp;víc let než jízda, zima a&nbsp;vlhko vládly kolem. Ale moře ještě neřeklo své poslední slovo.</span></p>
          <p class="chunk" data-nb-ref-number="10" data-nb-words="30" data-nb-chars="161"><span class="idea" data-nb-ref-number="10" id="idea10" data-nb-words="30" data-nb-chars="161">Stůj! Co&nbsp;to&nbsp;bylo! Co&nbsp;to&nbsp;prasklo, co&nbsp;se&nbsp;stalo s&nbsp;lodí? Proč se&nbsp;otáčí kolem! Přišla průtrž mračen, zvedla se&nbsp;pěnivá vlna? A&nbsp;vtom chlapec u&nbsp;kormidla hlasitě vzkřikl:</span></p>
          <p class="chunk" data-nb-ref-number="11" data-nb-words="1" data-nb-chars="16"><span class="idea" data-nb-ref-number="11" id="idea11" data-nb-words="1" data-nb-chars="16">„Prokristapána!“</span></p>
          <p class="chunk" data-nb-ref-number="12" data-nb-words="48" data-nb-chars="275"><span class="idea" data-nb-ref-number="12" id="idea12" data-nb-words="48" data-nb-chars="275">Loď narazila na&nbsp;veliký kámen na&nbsp;mořském dně a&nbsp;klesala jako děravá bota. Potápěla se&nbsp;se&nbsp;vším všudy, i&nbsp;s&nbsp;tím půldruhým mužem. A&nbsp;nikdo kromě ukřičených racků a&nbsp;ryb to&nbsp;neviděl. Vlastně ani ryby to&nbsp;pořádně neviděly, neboť polekaně odplavaly, když se&nbsp;voda proudem vevalila do&nbsp;lodi.</span></p>
          <p class="chunk" data-nb-ref-number="13" data-nb-words="29" data-nb-chars="184"><span class="idea" data-nb-ref-number="13" id="idea13" data-nb-words="29" data-nb-chars="184">Pohřbeni byli oba, pohřbeni, zapomenuti! Jenom sklínka s&nbsp;kouskem dřeva místo podstavce se&nbsp;nepotopila. Dřevo ji&nbsp;drželo nahoře, plula dál, aby se&nbsp;dříve či&nbsp;později vržena na&nbsp;břeh rozbila.</span></p>
          <p class="chunk" data-nb-ref-number="14" data-nb-words="28" data-nb-chars="155"><span class="idea" data-nb-ref-number="14" id="idea14" data-nb-words="28" data-nb-chars="155">Kdy a&nbsp;kde už&nbsp;nebylo důležité, jen to, že&nbsp;sloužilo a&nbsp;bylo milováno. Takový osud nepotkal chlapce Anny Bětky! Ale v&nbsp;říši nebeské nebude moci říci žádná duše:</span></p>
          <p class="chunk" data-nb-ref-number="15" data-nb-words="4" data-nb-chars="27"><span class="idea" data-nb-ref-number="15" id="idea15" data-nb-words="4" data-nb-chars="27">„Nikdy mě&nbsp;nikdo nemiloval!“</span></p>
          <p class="chunk" data-nb-ref-number="16" data-nb-words="86" data-nb-chars="496"><span class="idea" data-nb-ref-number="16" id="idea16" data-nb-words="86" data-nb-chars="496">Anna Bětka byla ve&nbsp;městě již tak mnoho let, že&nbsp;jí&nbsp;říkali paní, a&nbsp;zvedala pyšně hlavu, zvlášť když hovořila o&nbsp;dobách v&nbsp;hraběcím domě, kdy jezdila v&nbsp;kočáře a&nbsp;rozprávěla s&nbsp;hraběnkou a&nbsp;baronesami. Její sladké hrabátko byl rozkošný Boží andělíček, nejdražší duše. Milovala jej a&nbsp;hošík zase miloval ji. Mazlili se&nbsp;spolu, byl její radostí, polovinou jejího života. Nyní, kdy byl už&nbsp;veliký, zrovna dovršil čtrnáct let, byl nejen krásný, ale i&nbsp;učený. Ovšem ona ho&nbsp;neviděla od&nbsp;doby, co&nbsp;jej nosila na&nbsp;rukou.</span></p>
          <p class="chunk" data-nb-ref-number="17" data-nb-words="39" data-nb-chars="228"><span class="idea" data-nb-ref-number="17" id="idea17" data-nb-words="39" data-nb-chars="228">„Jednou se&nbsp;tam ale vypravím!“ říkala Anna Bětka. „Musím ke&nbsp;svému potěšení, ke&nbsp;svému sladkému drahouškovi! Jistě i&nbsp;on touží po&nbsp;mně, má&nbsp;mě&nbsp;rád, jako tehdy, když mě&nbsp;brával svýma andělskýma ručkama okolo krku a&nbsp;říkal: ‚Anno! Bětko!‘</span></p>
          <p class="chunk" data-nb-ref-number="18" data-nb-words="8" data-nb-chars="44"><span class="idea" data-nb-ref-number="18" id="idea18" data-nb-words="8" data-nb-chars="44">Ano, musím jej ještě spatřit, stůj co&nbsp;stůj.“</span></p>
          <p class="chunk" data-nb-ref-number="19" data-nb-words="40" data-nb-chars="231"><span class="idea" data-nb-ref-number="19" id="idea19" data-nb-words="40" data-nb-chars="231">A&nbsp;tak se&nbsp;tam rozjela a&nbsp;pěšky došla zbytek cesty k&nbsp;hraběcímu zámku. Byl stejně nádherný jako dřív, obklopený pěstěným sadem, avšak v&nbsp;domě byli všichni lidé cizí, ani jediný z&nbsp;nich neslyšel o&nbsp;Anně Bětce, nevěděli, co&nbsp;kdysi znamenala.</span></p>
          <p class="chunk" data-nb-ref-number="20" data-nb-words="15" data-nb-chars="85"><span class="idea" data-nb-ref-number="20" id="idea20" data-nb-words="15" data-nb-chars="85">Však jim to&nbsp;řekne hraběnka a&nbsp;také její chlapec. Řeknou, jak po&nbsp;svém svěřenci toužila!</span></p>
          <p class="chunk" data-nb-ref-number="21" data-nb-words="37" data-nb-chars="224"><span class="idea" data-nb-ref-number="21" id="idea21" data-nb-words="37" data-nb-chars="224">Ale musela čekat a&nbsp;čekání bývá dlouhé! Než šlo panstvo ke&nbsp;stolu, byla však přece pozvána k&nbsp;hraběnce. Paní ji&nbsp;přívětivě oslovila, nicméně svého sladkého chlapce měla spatřit až&nbsp;po&nbsp;obědě, teprve pak byla opět zavolána dovnitř.</span></p>
          <p class="chunk" data-nb-ref-number="22" data-nb-words="45" data-nb-chars="235"><span class="idea" data-nb-ref-number="22" id="idea22" data-nb-words="45" data-nb-chars="235">A&nbsp;viděla, jak vyrostl, jak byl štíhlý! A&nbsp;přelíbezné oči měl a&nbsp;andělská ústa! Díval se&nbsp;na&nbsp;ni, ale neřekl ani slova. Nepoznal ji, o&nbsp;tom nebylo pochyb. Obrátil se, chtěl zase jít, avšak tu&nbsp;se&nbsp;chopila jeho ruky a&nbsp;přitiskla ji&nbsp;ke&nbsp;svým rtům.</span></p>
          <p class="chunk" data-nb-ref-number="23" data-nb-words="21" data-nb-chars="132"><span class="idea" data-nb-ref-number="23" id="idea23" data-nb-words="21" data-nb-chars="132">„No, dobře, dobře!“ řekl. Nic víc. Jen s&nbsp;tím se&nbsp;vzdálil miláček jejích myšlenek, hoch, jehož bezmezně milovala, její pozemská pýcha.</span></p>
          <p class="chunk" data-nb-ref-number="24" data-nb-words="10" data-nb-chars="54"><span class="idea" data-nb-ref-number="24" id="idea24" data-nb-words="10" data-nb-chars="54">Anna Bětka vyšla ze&nbsp;zámku a&nbsp;smutně vykročila k&nbsp;domovu.</span></p>
          <p class="chunk" data-nb-ref-number="25" data-nb-words="36" data-nb-chars="201"><span class="idea" data-nb-ref-number="25" id="idea25" data-nb-words="36" data-nb-chars="201">Byl k&nbsp;ní tak cizí, neměl o&nbsp;ni nejmenší zájem, nepromluvil na&nbsp;ni&nbsp;jediného vlídného slova, on, jehož navždy uchovávala v&nbsp;srdci. A&nbsp;tu se&nbsp;snesla na&nbsp;silnici veliká černá vrána, křikla a&nbsp;křikla ještě jednou.</span></p>
          <p class="chunk" data-nb-ref-number="26" data-nb-words="6" data-nb-chars="44"><span class="idea" data-nb-ref-number="26" id="idea26" data-nb-words="6" data-nb-chars="44">„Hej,“ pravila, „tys nějaký zlověstný pták!“</span></p>
          <p class="chunk" data-nb-ref-number="27" data-nb-words="16" data-nb-chars="96"><span class="idea" data-nb-ref-number="27" id="idea27" data-nb-words="16" data-nb-chars="96">A&nbsp;pak, protože cesta vedla okolo cestářova domu, se&nbsp;zastavila s&nbsp;cestářkou, jež stála ve&nbsp;dveřích.</span></p>
          <p class="chunk" data-nb-ref-number="28" data-nb-words="15" data-nb-chars="79"><span class="idea" data-nb-ref-number="28" id="idea28" data-nb-words="15" data-nb-chars="79">„Tobě se&nbsp;asi daří dobře!“ pravila ubohá žena. „Jsi pěkná a&nbsp;silná. Tobě je&nbsp;hej!“</span></p>
          <p class="chunk" data-nb-ref-number="29" data-nb-words="4" data-nb-chars="30"><span class="idea" data-nb-ref-number="29" id="idea29" data-nb-words="4" data-nb-chars="30">„Opravdu?“ opáčila Anna Bětka.</span></p>
          <p class="chunk" data-nb-ref-number="30" data-nb-words="32" data-nb-chars="181"><span class="idea" data-nb-ref-number="30" id="idea30" data-nb-words="32" data-nb-chars="181">„Loď, na&nbsp;které se&nbsp;plavil, ztroskotala!“ pokračovala žena. „Lodník Lars i&nbsp;chlapec se&nbsp;utopili. A&nbsp;já doufala, že&nbsp;mi&nbsp;jednou pomůže pár haléři. Ale je&nbsp;konec. Teď, kdy by&nbsp;již nic nestál!“</span></p>
          <p class="chunk" data-nb-ref-number="31" data-nb-words="54" data-nb-chars="318"><span class="idea" data-nb-ref-number="31" id="idea31" data-nb-words="54" data-nb-chars="318">„Utopili se!“ pravila Anna Bětka a&nbsp;pak už&nbsp;o&nbsp;tom nemluvily. Anna Bětka byla příliš zarmoucena chováním hrabátka, kvůli kterému vážila tak dlouhou cestu. Také peníze to&nbsp;stálo a&nbsp;radost, která ji&nbsp;čekala, nebyla veliká. Ale o&nbsp;tom se&nbsp;nezmínila. Vždyť by&nbsp;si&nbsp;cestářova žena mohla myslet, že&nbsp;již není u&nbsp;hraběcí rodiny oblíbená.</span></p>
          <p class="chunk" data-nb-ref-number="32" data-nb-words="8" data-nb-chars="41"><span class="idea" data-nb-ref-number="32" id="idea32" data-nb-words="8" data-nb-chars="41">A&nbsp;tu opět vzkřikla vrána nad její hlavou.</span></p>
          <p class="chunk" data-nb-ref-number="33" data-nb-words="10" data-nb-chars="67"><span class="idea" data-nb-ref-number="33" id="idea33" data-nb-words="10" data-nb-chars="67">„Ta černá havěť,“ pravila Anna Bětka, „mě dnes nějak pronásleduje!“</span></p>
          <p class="chunk" data-nb-ref-number="34" data-nb-words="21" data-nb-chars="126"><span class="idea" data-nb-ref-number="34" id="idea34" data-nb-words="21" data-nb-chars="126">Přinesla s&nbsp;sebou kávu a&nbsp;cikorii<sup id="fnref:1"><a href="#fn:1" class="footnote-ref" role="doc-noteref">1</a></sup>, a&nbsp;to bylo pro cestářku dobrodiní. Pozvala Annu Bětku dovnitř a&nbsp;honem spěchala postavit vodu.</span></p>
          <p class="chunk" data-nb-ref-number="35" data-nb-words="85" data-nb-chars="455"><span class="idea" data-nb-ref-number="35" id="idea35" data-nb-words="85" data-nb-chars="455">Anna Bětka usedla na&nbsp;židli, ale v&nbsp;příští chvíli usnula a&nbsp;zdálo se&nbsp;jí&nbsp;o&nbsp;tom, o&nbsp;němž se&nbsp;jí&nbsp;dříve nikdy nezdálo. Bylo to&nbsp;divné, ale snila o&nbsp;svém vlastním dítěti, které v&nbsp;tomto domě hladovělo a&nbsp;křičelo, když bylo špinavé, mokré a&nbsp;samo. Teď leží bůhvíkde v&nbsp;hlubokém moři. A&nbsp;snila dál, že&nbsp;sedí tam, kde opravdu seděla, že&nbsp;cestářka vedle vaří kávu, cítila její vůni a&nbsp;viděla, že&nbsp;ve&nbsp;dveřích stojí kdosi právě tak hezký, jako bývalo hrabátko, a&nbsp;ten maličký pravil:</span></p>
          <p class="chunk" data-nb-ref-number="36" data-nb-words="21" data-nb-chars="110"><span class="idea" data-nb-ref-number="36" id="idea36" data-nb-words="21" data-nb-chars="110">„Nyní svět zanikne! Ale ty&nbsp;se&nbsp;můžeš podržet mne, vždyť jsi moje matka. Máš anděla v&nbsp;nebeské říši! Drž se&nbsp;mne!“</span></p>
          <p class="chunk" data-nb-ref-number="37" data-nb-words="58" data-nb-chars="278"><span class="idea" data-nb-ref-number="37" id="idea37" data-nb-words="58" data-nb-chars="278">Sáhl po&nbsp;ní&nbsp;– a&nbsp;tu se&nbsp;ozval strašlivý hřmot, s&nbsp;nímž se&nbsp;svět bořil, ale anděl ji&nbsp;držel tak pevně za&nbsp;rukáv šatů, že&nbsp;cítila, jak se&nbsp;zvedá ze&nbsp;země. Vtom se&nbsp;jí&nbsp;však pověsilo cosi nesmírně těžkého na&nbsp;nohy a&nbsp;nakonec jí&nbsp;to&nbsp;spočinulo na&nbsp;zádech, jako by&nbsp;se&nbsp;k&nbsp;ní sto žen přitisklo a&nbsp;říkalo:</span></p>
          <p class="chunk" data-nb-ref-number="38" data-nb-words="13" data-nb-chars="80"><span class="idea" data-nb-ref-number="38" id="idea38" data-nb-words="13" data-nb-chars="80">„Máš-li být ty&nbsp;zachráněna, musíme se&nbsp;my&nbsp;zachránit také! Zavěsit se! Zavěsit se!“</span></p>
          <p class="chunk" data-nb-ref-number="39" data-nb-words="58" data-nb-chars="308"><span class="idea" data-nb-ref-number="39" id="idea39" data-nb-words="58" data-nb-chars="308">A&nbsp;vskutku se&nbsp;na&nbsp;ni&nbsp;všechny pověsily, ale bylo jich příliš mnoho. „Ryc&nbsp;– ryc!“ bylo slyšet, látka šatů se&nbsp;náhle roztrhla a&nbsp;Anna Bětka padala tak strašným pádem, že&nbsp;se&nbsp;málem svalila i&nbsp;s&nbsp;židlí. Její mysl oživla, ale hlava se&nbsp;jí&nbsp;točila, že&nbsp;si&nbsp;nedokázala vzpomenout, co&nbsp;se&nbsp;jí&nbsp;zdálo, muselo to&nbsp;však být něco zlého.</span></p>
          <p class="chunk" data-nb-ref-number="40" data-nb-words="69" data-nb-chars="402"><span class="idea" data-nb-ref-number="40" id="idea40" data-nb-words="69" data-nb-chars="402">Potom pily s&nbsp;cestářkou kávu a&nbsp;ještě chvíli hovořily, než zamířila Anna Bětka do&nbsp;blízkého města. Stihne-li povozníka do&nbsp;večera, bude téže noci ve&nbsp;své posteli. Ale povozník řekl, že&nbsp;může vyjet až&nbsp;další večer. Anna Bětka si&nbsp;promyslela, co&nbsp;ji&nbsp;bude stát, jestli zůstane, spočítala délku cesty, kterou měla před sebou, a&nbsp;usoudila, že&nbsp;pokud vydrží počasí a&nbsp;povede ji&nbsp;měsíc v&nbsp;úplňku, bude nazítří doma i&nbsp;pěšky.</span></p>
          <p class="chunk" data-nb-ref-number="41" data-nb-words="68" data-nb-chars="404"><span class="idea" data-nb-ref-number="41" id="idea41" data-nb-words="68" data-nb-chars="404">Vykročila tedy, zatímco slunce zapadalo a&nbsp;večerní zvony zněly&nbsp;– ale vlastně to&nbsp;nebyly zvony, to&nbsp;žáby Petra One kvákaly v&nbsp;bažinách. Pak umlkly. Vše odpočívalo, jediného ptáčka nebylo slyšet, pouze sova bděla v&nbsp;tom bezhlasém lese, kterým šla, a&nbsp;také na&nbsp;břehu slyšela jenom svoje vlastní kroky. Ani moře nešplouchalo, i&nbsp;ve vodních hlubinách se&nbsp;vše uložilo do&nbsp;ticha, němí byli všichni tam dole, živí i&nbsp;mrtví.</span></p>
          <p class="chunk" data-nb-ref-number="42" data-nb-words="45" data-nb-chars="257"><span class="idea" data-nb-ref-number="42" id="idea42" data-nb-words="45" data-nb-chars="257">Anna Bětka šla dál a&nbsp;snažila se&nbsp;na&nbsp;nic nemyslet. Zaháněla svoje myšlenky, ale ony se&nbsp;zapudit nenechaly. Nikdy se&nbsp;nedají zapudit, jenom dřímají. Ty, které byly oživeny, i&nbsp;ty dávno pozapomenuté dlí v&nbsp;našem srdci či&nbsp;v&nbsp;naší hlavě a&nbsp;mohou nás kdykoli přepadnout.</span></p>
          <p class="chunk" data-nb-ref-number="43" data-nb-words="47" data-nb-chars="255"><span class="idea" data-nb-ref-number="43" id="idea43" data-nb-words="47" data-nb-chars="255">„Dobrý skutek nese ovoce požehnání,“ stojí psáno. „V&nbsp;hříchu je&nbsp;smrt!“&nbsp;– stojí tam také! Ano, mnoho stojí psáno, mnoho bylo řečeno, a&nbsp;my spoustu z&nbsp;toho neznáme nebo si&nbsp;to&nbsp;nepamatujeme. Tak tomu bylo i&nbsp;s&nbsp;Annou Bětkou. Ale tak se&nbsp;stává, tak se&nbsp;může přihodit!</span></p>
          <p class="chunk" data-nb-ref-number="44" data-nb-words="131" data-nb-chars="758"><span class="idea" data-nb-ref-number="44" id="idea44" data-nb-words="131" data-nb-chars="758">Všechny nepravosti, stejně tak jako ctnosti leží v&nbsp;našem srdci! V&nbsp;tvém i&nbsp;v&nbsp;mém! Spočívají tam jako maličká neviditelná zrníčka. Ale přijde paprsek slunce, dotek zlé ruky, zatočíš za&nbsp;roh, vpravo nebo vlevo, ba&nbsp;to&nbsp;může rozhodnout, a&nbsp;malé semínko sebou pohne, nabobtná, pukne, jeho obsah se&nbsp;ocitne v&nbsp;tvé krvi a&nbsp;pak již tebou vládne. Děsivé myšlenky rovněž. Neznáš je, dokud jdeš v&nbsp;dřímotě, ale stačí jen málo a&nbsp;vyvstanou. Tak vyvstaly i&nbsp;před Annou Bětkou! Od&nbsp;Hromnic do&nbsp;Hromnic má&nbsp;srdce v&nbsp;sobě mnoho nastřádáno, účet každého dne&nbsp;– hříchy slovem a&nbsp;myšlenkami proti Bohu, bližnímu i&nbsp;proti vlastnímu svědomí. Nemyslíme však na&nbsp;to&nbsp;– a&nbsp;nemyslela na&nbsp;to&nbsp;ani Anna Bětka. Neprovinila se&nbsp;přece proti zákonům a&nbsp;právu země. Měla pověst ženy počestné a&nbsp;úctyhodné, to&nbsp;věděla.</span></p>
          <p class="chunk" data-nb-ref-number="45" data-nb-words="95" data-nb-chars="541"><span class="idea" data-nb-ref-number="45" id="idea45" data-nb-words="95" data-nb-chars="541">Avšak jak nyní šla po&nbsp;břehu&nbsp;– copak to&nbsp;tam bylo pohozeno? Co&nbsp;to&nbsp;tam bylo vyplaveno? Zastavila se&nbsp;a&nbsp;hleděla na&nbsp;starý mužský klobouk. Jak se&nbsp;asi dostal přes palubu? Šla blíž, aby si&nbsp;jej mohla lépe prohlédnout a&nbsp;– oj! Co&nbsp;tu&nbsp;leželo! Nesmírně se&nbsp;polekala, ale nebylo to&nbsp;nic hrůzostrašného. Jen mořská tráva a&nbsp;třtina obtočily se&nbsp;kolem velikého podlouhlého kamene připomínajícího člověka! Ona se&nbsp;ale cítila nesvá, a&nbsp;když šla dál, přišlo jí&nbsp;na&nbsp;mysl mnohé, co&nbsp;slýchala jako dítě o&nbsp;mořských tvorech a&nbsp;nepohřbených tělech na&nbsp;pustý břeh vyhozených lidí.</span></p>
          <p class="chunk" data-nb-ref-number="46" data-nb-words="36" data-nb-chars="219"><span class="idea" data-nb-ref-number="46" id="idea46" data-nb-words="36" data-nb-chars="219">Mořský tvor, mrtvé tělo neudělali ničeho. Ale jejich duch šel jako mořské strašidlo za&nbsp;osamělým poutníkem, pověsil se&nbsp;naň a&nbsp;žádal, aby byl donesen na&nbsp;hřbitov a&nbsp;pohřben v&nbsp;křesťanské půdě. „Zavěsit se! Zavěsit se!“ říkal.</span></p>
          <p class="chunk" data-nb-ref-number="47" data-nb-words="52" data-nb-chars="281"><span class="idea" data-nb-ref-number="47" id="idea47" data-nb-words="52" data-nb-chars="281">A&nbsp;sotva si&nbsp;Anna Bětka připomněla tato slova, vynořil se&nbsp;před ní&nbsp;celý její sen. Jak živoucně se&nbsp;k&nbsp;ní přitiskly ženy s&nbsp;výkřikem: „Zavěste se! Zavěste se!“ Jak se&nbsp;svět bortil, jak se&nbsp;její oděv roztrhl a&nbsp;ona se&nbsp;nechytila dost silně svého dítěte, které ji&nbsp;v&nbsp;hodině soudu chtělo podržet.</span></p>
          <p class="chunk" data-nb-ref-number="48" data-nb-words="31" data-nb-chars="179"><span class="idea" data-nb-ref-number="48" id="idea48" data-nb-words="31" data-nb-chars="179">To&nbsp;dítě, její vlastní krev, dítě, které nikdy nemilovala, na&nbsp;které zapomněla, je&nbsp;nyní na&nbsp;mořském dně a&nbsp;mohlo by&nbsp;jako mořské strašidlo přijít a&nbsp;říci: „Dones mě&nbsp;do&nbsp;křesťanské půdy!“</span></p>
          <p class="chunk" data-nb-ref-number="49" data-nb-words="40" data-nb-chars="215"><span class="idea" data-nb-ref-number="49" id="idea49" data-nb-words="40" data-nb-chars="215">A&nbsp;jak na&nbsp;to&nbsp;všechno myslela, přidávala do&nbsp;kroku, jako by&nbsp;ji&nbsp;bodalo do&nbsp;pat. Strach se&nbsp;jí&nbsp;dotýkal jako studená vlhká ruka a&nbsp;hutněl vším kolem. Hustá mlha se&nbsp;snášela do&nbsp;křovin a&nbsp;stromů a&nbsp;dodávala jim podivného vzhledu.</span></p>
          <p class="chunk" data-nb-ref-number="50" data-nb-words="34" data-nb-chars="184"><span class="idea" data-nb-ref-number="50" id="idea50" data-nb-words="34" data-nb-chars="184">Obrátila se, aby se&nbsp;podívala na&nbsp;měsíc za&nbsp;sebou. Stál na&nbsp;obloze jako bledý terč bez paprsků, a&nbsp;vtom jako by&nbsp;se&nbsp;Anně Bětce cosi těžkého položilo na&nbsp;všechny údy. „Zavěsit se! Zavěsit se!“</span></p>
          <p class="chunk" data-nb-ref-number="51" data-nb-words="27" data-nb-chars="140"><span class="idea" data-nb-ref-number="51" id="idea51" data-nb-words="27" data-nb-chars="140">Znovu se&nbsp;obrátila, ale nic za&nbsp;ní&nbsp;nebylo, jen se&nbsp;jí&nbsp;zdálo, že&nbsp;se&nbsp;bledý měsíc dotýká jejího obličeje a&nbsp;mlha visí jako plátno přes její ramena.</span></p>
          <p class="chunk" data-nb-ref-number="52" data-nb-words="6" data-nb-chars="39"><span class="idea" data-nb-ref-number="52" id="idea52" data-nb-words="6" data-nb-chars="39">„Zavěsit! Dones mě&nbsp;do&nbsp;křesťanské půdy!“</span></p>
          <p class="chunk" data-nb-ref-number="53" data-nb-words="26" data-nb-chars="140"><span class="idea" data-nb-ref-number="53" id="idea53" data-nb-words="26" data-nb-chars="140">To&nbsp;jako by&nbsp;měla slyšet&nbsp;– a&nbsp;také slyšela&nbsp;– podivným dutým hlasem, jenž nepocházel ani od&nbsp;žab, ani od&nbsp;vran nebo krkavců, neboť žádné neviděla.</span></p>
          <p class="chunk" data-nb-ref-number="54" data-nb-words="35" data-nb-chars="217"><span class="idea" data-nb-ref-number="54" id="idea54" data-nb-words="35" data-nb-chars="217">„Pohřbi mě! Pohřbi mě!“ znělo tentokrát zřetelně. A&nbsp;bylo to&nbsp;zcela jistě vodní strašidlo jejího dítěte, které zůstávalo na&nbsp;dně moře a&nbsp;nemohlo najít pokoje, dokud nebude doneseno na&nbsp;hřbitov a&nbsp;uloženo do&nbsp;křesťanské půdy.</span></p>
          <p class="chunk" data-nb-ref-number="55" data-nb-words="53" data-nb-chars="273"><span class="idea" data-nb-ref-number="55" id="idea55" data-nb-words="53" data-nb-chars="273">Tam musí jít, tam jej musí pohřbít. Šla tedy tím směrem, kde stál kostel, a&nbsp;tu se&nbsp;jí&nbsp;zdálo, že&nbsp;se&nbsp;její břímě stává lehčím a&nbsp;lehčím, jako by&nbsp;mizelo. V&nbsp;té chvíli se&nbsp;chtěla zase obrátit a&nbsp;dostat se&nbsp;nejkratší cestou domů. Ale vtom ji&nbsp;to&nbsp;stisklo znovu: „Zavěsit se! Zavěsit se!“</span></p>
          <p class="chunk" data-nb-ref-number="56" data-nb-words="19" data-nb-chars="99"><span class="idea" data-nb-ref-number="56" id="idea56" data-nb-words="19" data-nb-chars="99">Znělo to&nbsp;jako kvákání žab a&nbsp;znělo to&nbsp;jako nářek ptáka, ale smysl byl jasný: „Pohřbi mě! Pohřbi mě!“</span></p>
          <p class="chunk" data-nb-ref-number="57" data-nb-words="27" data-nb-chars="153"><span class="idea" data-nb-ref-number="57" id="idea57" data-nb-words="27" data-nb-chars="153">A&nbsp;mlha byla čím dál studenější a&nbsp;její ruce i&nbsp;obličej byly mokré hrůzou, její tělo se&nbsp;úžilo a&nbsp;nitro bylo přeplněno myšlenkami, jež si&nbsp;dříve nepřipouštěla.</span></p>
          <p class="chunk" data-nb-ref-number="58" data-nb-words="49" data-nb-chars="274"><span class="idea" data-nb-ref-number="58" id="idea58" data-nb-words="49" data-nb-chars="274">Za&nbsp;jednu jedinou jarní noc může zde na&nbsp;severu bukový les vyrašit a&nbsp;stát znovu ve&nbsp;své mladistvé a&nbsp;zářící nádheře na&nbsp;denním slunci. Za&nbsp;jedinou vteřinu se&nbsp;může v&nbsp;našem nitru přeměnit v&nbsp;myšlenku a&nbsp;čin setba hříchu, kterou je&nbsp;náš dřívější život obtěžkán, když se&nbsp;probudí svědomí.</span></p>
          <p class="chunk" data-nb-ref-number="59" data-nb-words="65" data-nb-chars="378"><span class="idea" data-nb-ref-number="59" id="idea59" data-nb-words="65" data-nb-chars="378">A&nbsp;Bůh je&nbsp;probudí, když to&nbsp;nejméně čekáme, a&nbsp;nic, zhola nic se&nbsp;nedá omluvit. Skutky zůstávají a&nbsp;svědčí, z&nbsp;myšlenek povstávají slova a&nbsp;nepřeslechnutelně zní světem. Hrozíme se&nbsp;toho, co&nbsp;jsme nosili v&nbsp;sobě a&nbsp;neudusili, hrozíme se&nbsp;všeho, co&nbsp;způsobila naše bezmyšlenkovost, ba&nbsp;zpupnost. Srdce v&nbsp;sobě skrývá všechny ctnosti, ale i&nbsp;všechny neřesti&nbsp;– a&nbsp;těm se&nbsp;daří i&nbsp;v&nbsp;půdě nejjalovější.</span></p>
          <p class="chunk" data-nb-ref-number="60" data-nb-words="25" data-nb-chars="125"><span class="idea" data-nb-ref-number="60" id="idea60" data-nb-words="25" data-nb-chars="125">Anna Bětka se&nbsp;obírala v&nbsp;nejhlubší mysli tím, co&nbsp;jsme tu&nbsp;vyřkli, a&nbsp;byla tím tak přemožena, že&nbsp;padla a&nbsp;po zemi lezla kus cesty…</span></p>
          <p class="chunk" data-nb-ref-number="61" data-nb-words="49" data-nb-chars="277"><span class="idea" data-nb-ref-number="61" id="idea61" data-nb-words="49" data-nb-chars="277">„Pohřbi mě! Pohřbi mě!“ znělo to&nbsp;kolem ní&nbsp;a&nbsp;ona by&nbsp;nejraděj i&nbsp;pohřbila sama sebe, kdyby hrob byl věčným zapomenutím všeho. Byla to&nbsp;vážná chvíle probuzení, plná hrůzy a&nbsp;děsu. Pověra vlévala žár i&nbsp;chlad do&nbsp;její krve, vše, co&nbsp;si&nbsp;nikdy nechtěla připustit, vstupovalo do&nbsp;její mysli.</span></p>
          <p class="chunk" data-nb-ref-number="62" data-nb-words="91" data-nb-chars="503"><span class="idea" data-nb-ref-number="62" id="idea62" data-nb-words="91" data-nb-chars="503">A&nbsp;vtom bez hlesu, jako stín mraku přetínající jasnou sluneční zář, přehnala se&nbsp;kolem ní&nbsp;další předzvěst, o&nbsp;níž již dříve slyšela. Čtyři supící koně, jimž oheň šlehal z&nbsp;očí a&nbsp;nozder, ji&nbsp;těsně minuli, zapřažení do&nbsp;žhoucího vozu, v&nbsp;němž seděl zlý pán, který před více nežli sto lety vládl tomuto kraji. Říkalo se&nbsp;o&nbsp;něm, že&nbsp;každou půlnoc vjíždí do&nbsp;svého dvorce, ale v&nbsp;okamžiku zase vyráží ven. Nebyl bledý, jak se&nbsp;o&nbsp;mrtvých často tvrdívá, ne, byl jako uhel, sežehnutý na&nbsp;oharek. Kýval na&nbsp;Annu Bětku a&nbsp;volal:</span></p>
          <p class="chunk" data-nb-ref-number="63" data-nb-words="16" data-nb-chars="91"><span class="idea" data-nb-ref-number="63" id="idea63" data-nb-words="16" data-nb-chars="91">„Zavěsit se! Zavěsit se! Pak můžeš zase jezdit v&nbsp;hraběcím voze a&nbsp;zapomenout na&nbsp;svoje dítě!“</span></p>
          <p class="chunk" data-nb-ref-number="64" data-nb-words="36" data-nb-chars="200"><span class="idea" data-nb-ref-number="64" id="idea64" data-nb-words="36" data-nb-chars="200">Ještě více si&nbsp;pospíšila, a&nbsp;tak se&nbsp;konečně přiblížila k&nbsp;hřbitovu, černé kříže a&nbsp;černé vrány se&nbsp;jí&nbsp;však míhaly před očima. Vrány křičely jako ta, která na&nbsp;ni&nbsp;již dříve křičela, ale teprve nyní rozuměla:</span></p>
          <p class="chunk" data-nb-ref-number="65" data-nb-words="57" data-nb-chars="317"><span class="idea" data-nb-ref-number="65" id="idea65" data-nb-words="57" data-nb-chars="317">„Jsem krkavčí matka! Jsem krkavčí matka!“ říkala každá z&nbsp;nich a&nbsp;Anna Bětka věděla, že&nbsp;to&nbsp;jméno patří také jí. Že&nbsp;možná rovněž bude proměněna v&nbsp;takového černého ptáka a&nbsp;bude muset neustále křičet, co&nbsp;vrány křičely, nespočine-li její syn v&nbsp;posvěcené půdě. I&nbsp;vrhla se&nbsp;na&nbsp;zem a&nbsp;hrabala v&nbsp;tvrdé zemi, až&nbsp;jí&nbsp;prsty krvácely.</span></p>
          <p class="chunk" data-nb-ref-number="66" data-nb-words="30" data-nb-chars="183"><span class="idea" data-nb-ref-number="66" id="idea66" data-nb-words="30" data-nb-chars="183">„Pohřbi mě! Pohřbi mě!“ znělo jí&nbsp;v&nbsp;uších neustále. Bála se&nbsp;kohoutího zakokrhání a&nbsp;prvního červeného pruhu na&nbsp;východě, neboť přijde-li obojí dřív, než bude hotova s&nbsp;prací, je&nbsp;ztracena.</span></p>
          <p class="chunk" data-nb-ref-number="67" data-nb-words="14" data-nb-chars="85"><span class="idea" data-nb-ref-number="67" id="idea67" data-nb-words="14" data-nb-chars="85">A&nbsp;kohout zakokrhal, na&nbsp;východě začalo svítat, avšak hrob byl vykopán jen do&nbsp;poloviny.</span></p>
          <p class="chunk" data-nb-ref-number="68" data-nb-words="19" data-nb-chars="104"><span class="idea" data-nb-ref-number="68" id="idea68" data-nb-words="19" data-nb-chars="104">Ledová ruka přejela Anně Bětce přes hlavu a&nbsp;pak přes obličej až&nbsp;dolů k&nbsp;srdci a&nbsp;truchlivý hlas zavzlykal:</span></p>
          <p class="chunk" data-nb-ref-number="69" data-nb-words="3" data-nb-chars="18"><span class="idea" data-nb-ref-number="69" id="idea69" data-nb-words="3" data-nb-chars="18">„Půl hrobu jenom!“</span></p>
          <p class="chunk" data-nb-ref-number="70" data-nb-words="7" data-nb-chars="41"><span class="idea" data-nb-ref-number="70" id="idea70" data-nb-words="7" data-nb-chars="41">Potom všechno zmizelo dolů na&nbsp;mořské dno.</span></p>
          <p class="chunk" data-nb-ref-number="71" data-nb-words="14" data-nb-chars="82"><span class="idea" data-nb-ref-number="71" id="idea71" data-nb-words="14" data-nb-chars="82">Ba, bylo to&nbsp;mořské strašidlo! Anna Bětka klesla vysílením k&nbsp;zemi a&nbsp;pozbyla vědomí.</span></p>
          <p class="chunk" data-nb-ref-number="72" data-nb-words="132" data-nb-chars="783"><span class="idea" data-nb-ref-number="72" id="idea72" data-nb-words="132" data-nb-chars="783">Byl jasný den, když se&nbsp;vzpamatovala. Dva muži zvedali ji&nbsp;ze&nbsp;země a&nbsp;neležela na&nbsp;hřbitově, nýbrž na&nbsp;pobřeží. Tam vykopala hlubokou jámu v&nbsp;písku a&nbsp;rozedrala si&nbsp;prsty do&nbsp;krve o&nbsp;rozbitou sklenku, jejíž odlomený podstavec tkvěl v&nbsp;modře pomalovaném dřívku. Tam se&nbsp;probudila churavá, neboť její svědomí zamíchalo kartami pověr, vyložilo je&nbsp;a&nbsp;vyčetlo z&nbsp;nich, že&nbsp;má&nbsp;nyní jenom polovinu duše. Zbytek vzalo s&nbsp;sebou její dítě a&nbsp;ona nebude moci dosáhnout Boží milosti, dokud nedostane zpět druhou část, tu, která se&nbsp;nyní nachází v&nbsp;hlubině. Vrátila se&nbsp;domů, ale nebyla to&nbsp;už&nbsp;Anna Bětka, jakou bývala dřív. Její myšlenky zůstaly spleteny jako zamotaná síť&nbsp;– jen o&nbsp;jediném neměla pochybnost, o&nbsp;záměru donést mořské strašidlo na&nbsp;hřbitov, vyhrabat mu&nbsp;tam hrob a&nbsp;tím získat zpět ztracenou polovinu duše.</span></p>
          <p class="chunk" data-nb-ref-number="73" data-nb-words="29" data-nb-chars="166"><span class="idea" data-nb-ref-number="73" id="idea73" data-nb-words="29" data-nb-chars="166">Mnohou noc ji&nbsp;pohřešovali a&nbsp;pokaždé ji&nbsp;našli na&nbsp;břehu, kde čekala na&nbsp;svůj přízrak. Tak uplynul celý rok. Pak opět jedné noci zmizela, ale tentokrát nebyla k&nbsp;nalezení.</span></p>
          <p class="chunk" data-nb-ref-number="74" data-nb-words="22" data-nb-chars="134"><span class="idea" data-nb-ref-number="74" id="idea74" data-nb-words="22" data-nb-chars="134">Celý příští den uplynul v&nbsp;marném pátrání. Až&nbsp;kostelník, jenž vešel k&nbsp;večeru do&nbsp;kostela odzvonit klekání, uviděl ji&nbsp;ležet před oltářem.</span></p>
          <p class="chunk" data-nb-ref-number="75" data-nb-words="48" data-nb-chars="281"><span class="idea" data-nb-ref-number="75" id="idea75" data-nb-words="48" data-nb-chars="281">Zde byla od&nbsp;časného jitra, síla z&nbsp;ní skoro vyprchala, ale její oči planuly, její obličej zářil růžovým leskem. A&nbsp;poslední paprsky slunce, které dopadaly dovnitř, padaly i&nbsp;na ni&nbsp;a&nbsp;přes oltář rovněž na&nbsp;lesklou sponu bible, jež ležela otevřena na&nbsp;místě, kde stojí slova proroka Joela:</span></p>
          <p class="chunk" data-nb-ref-number="76" data-nb-words="11" data-nb-chars="65"><span class="idea" data-nb-ref-number="76" id="idea76" data-nb-words="11" data-nb-chars="65">„Roztrhejte svoje srdce, a&nbsp;nikoli svoje šaty, obraťte se&nbsp;k&nbsp;Pánu!“</span></p>
          <p class="chunk" data-nb-ref-number="77" data-nb-words="12" data-nb-chars="74"><span class="idea" data-nb-ref-number="77" id="idea77" data-nb-words="12" data-nb-chars="74">„To ovšem byla jen čirá náhoda,“ říkali lidé, „takových náhod je&nbsp;spousta.“</span></p>
          <p class="chunk" data-nb-ref-number="78" data-nb-words="39" data-nb-chars="231"><span class="idea" data-nb-ref-number="78" id="idea78" data-nb-words="39" data-nb-chars="231">Ale v&nbsp;obličeji Anny Bětky, osvětleném zapadajícím sluncem, mírem i&nbsp;milostí, bylo možné číst něco jiného. Získala opět, co&nbsp;ztratila, ale nejen proto jí&nbsp;bylo tak dobře. V&nbsp;noci u&nbsp;ní bylo mořské strašidlo, její vlastní dítě, a&nbsp;pravilo:</span></p>
          <p class="chunk" data-nb-ref-number="79" data-nb-words="25" data-nb-chars="132"><span class="idea" data-nb-ref-number="79" id="idea79" data-nb-words="25" data-nb-chars="132">„Vykopala jsi jenom půl hrobu pro mne, ale rok a&nbsp;den jsi mě&nbsp;pochovávala celého ve&nbsp;svém srdci a&nbsp;tam uchová matka svoje dítě nejlépe.“</span></p>
          <p class="chunk" data-nb-ref-number="80" data-nb-words="13" data-nb-chars="73"><span class="idea" data-nb-ref-number="80" id="idea80" data-nb-words="13" data-nb-chars="73">Potom jí&nbsp;dalo zpátky ztracenou polovinu duše a&nbsp;dovedlo ji&nbsp;sem do&nbsp;kostela.</span></p>
          <p class="chunk" data-nb-ref-number="81" data-nb-words="10" data-nb-chars="59"><span class="idea" data-nb-ref-number="81" id="idea81" data-nb-words="10" data-nb-chars="59">„Nyní jsem v&nbsp;domě Božím,“ pokývla, „kde je&nbsp;člověk blažený!“</span></p>
          <p class="chunk" data-nb-ref-number="82" data-nb-words="24" data-nb-chars="134"><span class="idea" data-nb-ref-number="82" id="idea82" data-nb-words="24" data-nb-chars="134">Když slunce úplně zapadlo za&nbsp;obzor, vzlétla duše Anny Bětky nahoru, až&nbsp;tam, kam se&nbsp;nemusí bát ten, kdo bojoval, a&nbsp;Anna Bětka bojovala.</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="83" data-nb-words="11" data-nb-chars="72"><span class="idea" data-nb-ref-number="83" id="idea83" data-nb-words="11" data-nb-chars="72"><p>Mletý pražený kořen čekanky, používaný jako náhražka kávy. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pohadky_ii_029.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>