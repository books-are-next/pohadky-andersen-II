<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-34</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-33" class="MLP-uroven2-kapitola"><a id="x.8338"></a>Povídka slunečního paprsku</p>
			<p class="MLP-text-bez1radku">„Teď budu vyprávět!“ řekl vítr. „Nikoli,“ odvětila plískanice, „jestli dovolíte, na řadě jsem já! Stál jste dost dlouho na rohu ulice a&nbsp;vytroubil všechno, co jste vytroubit mohl!“</p>
			<p class="MLP-text">„To mám za to, že jsem obrátil a&nbsp;polámal spoustu deštníků, když s&nbsp;vámi lidé nechtěli nic mít?“ štětil se vítr.</p>
			<p class="MLP-text">„Tiše! Já vypravuji!“ přerušil je sluneční paprsek s&nbsp;takovým šarmem a&nbsp;majestátností, že se vítr natáhl, jak byl dlouhý, ale plískanice do něj šťouchala:</p>
			<p class="MLP-text">„My máme mluvit! Jenže tenhle pan sluneční svit si vždycky prosadí svou. Nebudeme poslouchat! Stejně to nebude stát za to!“</p>
			<p class="MLP-text">Sluneční paprsek však přesto vyprávěl.</p>
			<p class="MLP-text">„Labuť letěla přes vlnící se moře a&nbsp;každé její pírko zářilo jako zlato. Jedno z&nbsp;nich spadlo na velkou kupeckou loď, která tudy plula s&nbsp;napjatými plachtami, a&nbsp;rovnou do kučeravého vlasu mladého muže. Mladík pouze dohlížel na převážené zboží, ale sotva se šťastné pírko dotklo jeho čela, změnilo se v&nbsp;pero v&nbsp;jeho ruce a&nbsp;z&nbsp;něj se stal bohatý kupec, který si mohl koupit zlaté ostruhy a&nbsp;vyměnit zlatý pohár za šlechtický znak.</p>
			<p class="MLP-text">Zaléval jsem ho svým svitem,“ pravil sluneční paprsek, „a labuť letěla dál, přes zelenou louku, kde pasáček ovcí, asi sedmiletý chlapec, ulehl pod strom, který nabízel stín. V&nbsp;letu políbila jeden jeho list, ten se snesl do chlapcovy ruky a&nbsp;zde se z&nbsp;něho udělaly dva listy, tři, deset, celá kniha a&nbsp;on v&nbsp;ní četl o&nbsp;podivných dílech přírody, o&nbsp;mateřské řeči, o&nbsp;víře a&nbsp;vědě. Na noc si položil knihu pod hlavu, aby nezapomněl, co četl, a&nbsp;kniha jej donesla ke školní lavici a&nbsp;posléze i&nbsp;ke stolu nejvyšší vzdělanosti.</p>
			<p class="MLP-text">Ano, viděl jsem jeho jméno mezi učenci!“ dodal sluneční paprsek. A&nbsp;vypravoval dál:</p>
			<p class="MLP-text">„Nato labuť vlétla do osaměle vyhlížejícího lesa, spustila se na tiché tmavé jezero, kde rostou vodní lilie a&nbsp;planá lesní jablka, kde mají svůj domov kukačka a&nbsp;divoký holub. O&nbsp;kus dál sbírala chudá žena chrastí a&nbsp;spadané větve a&nbsp;pak se s&nbsp;nákladem na zádech a&nbsp;malým dítětem u&nbsp;prsu vracela domů. Zlatá labuť štěstí se právě zvedala z&nbsp;rákosem porostlého břehu, a&nbsp;co to zasvitlo v&nbsp;těch místech? Zlaté vejce!</p>
			<p class="MLP-text">Žena si je přiložila k&nbsp;hrudi a&nbsp;ono hřálo, ba, cosi jako by pípalo tam uvnitř skořápky! Naslouchala těm zvukům a&nbsp;myslela, že to tluče její srdce.</p>
			<p class="MLP-text">V&nbsp;chudobné světničce zlaté vejce vyňala. ‚Tik! Tik!‘ znovu bylo slyšet, ale nebyly to drahocenné hodinky. Ve vejci byl život, a&nbsp;když skořápka pukla, vykouklo z&nbsp;něj malé labutí mládě, s&nbsp;chmýřím jako z&nbsp;ryzího zlata. Kolem krku mělo čtyři prsteny, a&nbsp;protože chudá žena měla čtyři chlapce, tři doma a&nbsp;toho, jejž nesla s&nbsp;sebou do lesa, hned pochopila, že jsou to dary pro ně. Zlatý ptáček si to přečetl v&nbsp;její tváři, odlétl a&nbsp;ona políbila zlaté prsteny, položila každému dítěti jeden na prsa a&nbsp;potom jim je navlékla na prsty.“</p>
			<p class="MLP-text">Viděl jsem to!“ pokračoval sluneční paprsek. „A&nbsp;viděl jsem také, co následovalo. Jeden chlapec vstoupil do příkopu s&nbsp;jílem, kus uloupl a&nbsp;mnul v&nbsp;prstech tak dlouho, až z&nbsp;něj vyvstala postava bájného Jasona, toho Jasona, který přivezl zlaté rouno.</p>
			<p class="MLP-text">Druhý chlapec běžel na louku, kde byly květy všech myslitelných barev. Hrst jich natrhal a&nbsp;svíral je tak pevně, až mu šťáva z&nbsp;nich zmáčela prsten a&nbsp;vnikla do jeho mysli i&nbsp;ruky. Za rok a&nbsp;den už hovořili ve velkém městě o&nbsp;velkém malíři!</p>
			<p class="MLP-text">Třetí chlapec zase tiskl prsten v&nbsp;ústech, až se jeho hlas podobal zpěvu dvou srdcí. Tolik citu bylo v&nbsp;těch tónech, že se zvedaly jako lepé labutě a&nbsp;opět se jako labutě nořily do jezera myšlenek. Stal se takovým mistrem tónů, že zdomácněl všude ve světě.</p>
			<p class="MLP-text">Čtvrtý chlapec byl ubožáček. Posmívali se mu, že má tipec<span class="char-style-override-1"><a id="footnote-3409-19-backlink" class="footnote-link" href="#footnote-3409-19">19</a></span> a&nbsp;že mu musejí dávat pepř a&nbsp;máslo jako nemocným kuřatům! Ale ode mne dostal sluneční polibek, ne, deset najednou jsem mu jich dal. Byl tedy postrkován i&nbsp;líbán, a&nbsp;protože byl básnivá povaha a&nbsp;vlastnil šťastný prsten, myšlenky z&nbsp;něj vylétaly jako zlatí motýli a&nbsp;staly se symbolem nesmrtelnosti!“</p>
			<p class="MLP-text">„To byla dlouhá povídka!“ řekl vítr.</p>
			<p class="MLP-text">„A&nbsp;nezábavná!“ štípla plískanice. „Foukni na mě, ať se vzpamatuju!“ </p>
			<p class="MLP-text">A&nbsp;vítr foukal, ale vyprávění slunečního paprsku ještě nebyl konec. </p>
			<p class="MLP-text">„Za lesem zamířila šťastná labuť nad hluboký mořský záliv, kde rybáři napínali své sítě. Nejchudšímu z&nbsp;nich, který pomýšlel na ženitbu a&nbsp;také se oženil, přinesla kus jantaru, jehož magická přitažlivost spojovala srdce v&nbsp;domě. Jantar je nejkrásnější kadidlo, jeho vůně nepřipomíná jen kostel, nýbrž vůni celé Boží přírody. S&nbsp;ním se cítili šťastni a&nbsp;spokojeni i&nbsp;v&nbsp;malých poměrech, a&nbsp;tak byl jejich život jediným a&nbsp;nekonečným slunečným příběhem.“</p>
			<p class="MLP-text">„Teď už ho ale opravdu přerušíme!“ prohlásil vítr. „Vskutku již dost dlouho vyprávěl. Nudil jsem se!“</p>
			<p class="MLP-text">„Já také!“ pravila plískanice.</p>
			<p class="MLP-text">„Jenže&nbsp;– co řekneme těm dalším, kteří ho poslouchali?“</p>
			<p class="MLP-text">„Řekneme: ‚Už je konec!‘“</p>
<p class="MLP-text">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-19" class="footnote-anchor" href="#footnote-3409-19-backlink">19</a>  Chorobně zrohovatělý povrch jazyka u drůbeže. <span class="MLP-znak-kurziva-9b char-style-override-2">Pozn. red.</span></p>
				</div>
			</div>
		</div>
</body>
</html>