<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-4</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-3" class="MLP-uroven2-kapitola">Anděl</p>
			<p class="MLP-text-bez1radku">„Kdykoliv umře dítě, přijde na svět Boží anděl. Vezme mrtvé dítě na ruce, rozestře nad ním svá velká bílá křídla a&#160;letí do míst, která mělo dítě rádo. Tam natrhá plnou náruč květin, jež přinese k&#160;Pánubohu, aby tam nahoře kvetly ještě nádherněji než na světě. A&#160;dobrý Pánbůh přitiskne k&#160;sobě všechny květiny a&#160;tu, která je jeho srdci nejbližší, políbí. Květina tím nabude řeči a&#160;může pět spolu s&#160;ostatními bytostmi o&#160;věčné blaženosti.“</p>
			<p class="MLP-text">Hleď, tohle vše vyprávěl Boží anděl, když odnášel jedno mrtvé dítě do nebe. A&#160;dítě mu jako ve snu naslouchalo, zatímco se vznášeli nad jeho domovinou, nad loukou, kde si hrálo, až se ocitli v&#160;zahradě s&#160;krásnými květinami.</p>
			<p class="MLP-text">„Kterépak bychom měli vzít s&#160;sebou a&#160;zasadit v&#160;nebi?“ zeptal se anděl. Dítě pohlédlo na štíhlý růžový keř, jemuž zlá ruka zlomila peň, takže větve plné velikých polorozvitých poupat uvadly, a&#160;řeklo:</p>
			<p class="MLP-text">„Ubohý keř. Vezmi jej, aby nahoře v&#160;nebi opět rozkvetl!“</p>
			<p class="MLP-text">A&#160;anděl jej vzal, políbil soucitné dítě a&#160;maličké napůl otevřelo oči. Pak spolu natrhali spoustu krásných pěstěných květin, ale vzali také opovrhovaný pryskyřník a&#160;divokou macešku.</p>
			<p class="MLP-text">„Nyní máme květiny, které potřebujeme,“ radovalo se dítě. Anděl přikývl, ale ještě neletěli nahoru k&#160;Pánubohu.</p>
			<p class="MLP-text">Za nočního ticha zamířili k&#160;velikému městu a&#160;snesli se do jedné z&#160;jeho nejtěsnějších uliček. Povalovaly se tam celé hromady slámy, popele a&#160;smetí, ale ležely tu i&#160;střepy talířů, úlomky sádrových soch, hadry či staré klobouky, zkrátka všechno, co nevypadalo hezky, neboť byl den stěhování.</p>
			<p class="MLP-text">Anděl se procházel mezi veškerým tím haraburdím, pak ukázal na několik střepů z&#160;květináče a&#160;na zem, jež z&#160;něj vypadla. Držely ji pohromadě jen zbytky kořínků zvadlé polní květiny, která se již nelíbila, a&#160;proto ji vyhodili na ulici.</p>
			<p class="MLP-text">„Vezmeme ji také s&#160;sebou!“ řekl anděl. „A&#160;já ti o&#160;ní budu vyprávět, zatímco poletíme!“</p>
			<p class="MLP-text">I&#160;letěli a&#160;anděl vypravoval:</p>
			<p class="MLP-text">„V&#160;té úzké uličce, do níž jsem tě zavedl, v&#160;ubohém sklepním bytě bydlel chudý churavý chlapec. Od malička musel ležet v&#160;posteli, a&#160;když se cítil nejlíp, dokázal pomocí dvou berliček několikrát přejít malou světničku sem a&#160;tam, nic víc. Také sluneční paprsky sem dopadaly jenom několik dní v&#160;roce. A&#160;stalo-li se, že v&#160;létě ozářily na půl hodinky komůrku i&#160;postel nemocného, tu se chlapeček hřál v&#160;jejich svitu, viděl je červeně jako krev prosvítat jemnými prsty, které zvedal k&#160;obličeji, a&#160;přestože znal les v&#160;jeho nádherném letním šatě jen podle zelené větévky, kterou mu přinesl sousedův syn, říkal:</p>
			<p class="MLP-text">‚Dnes jsem byl venku.‘</p>
			<p class="MLP-text">Zelenou větvičku si přidržoval nad hlavou a&#160;zdálo se mu, že stojí mezi buky, kde slunce svítí a&#160;ptáci zpívají. Jiného dne mu přinesl sousedův syn luční květiny, mezi nimiž objevil jednu s&#160;kořínkem. Vložil ji do květináče, postavil na okno vedle postýlky a&#160;květinu zasadila šťastná ruka!</p>
			<p class="MLP-text">Rostla, vyrážela nové a&#160;nové lístky a&#160;záhy každým rokem kvetla. Byla nemocnému chlapci tou nejkrásnější květinovou zahrádkou, jeho malým pokladem na tomto světě. Zaléval ji a&#160;ošetřoval, staral se, aby se jí dostalo každého slunečního paprsku, i&#160;toho posledního, který zavadil o&#160;nízké okénko. A&#160;květina se stala součástí jeho snů, neboť pro něj kvetla a&#160;šířila vůni, jeho těšila zrak, k&#160;ní se obracel i&#160;ve chvíli, kdy ho Pánbůh povolával.</p>
			<p class="MLP-text">Nyní je tomu právě rok a&#160;po celý ten čas stála květina zapomenuta na okně, dokud ji při stěhování nevymetli koštětem na ulici. Ale my jsme zachránili tu ubohou, zvadlou rostlinu a&#160;vzali jsme ji s&#160;sebou do kytice, neboť působila na světě více potěšení než nejnádhernější květina v&#160;královské zahradě.“</p>
			<p class="MLP-text">„Ale jakpak tohle všechno víš?“ ptalo se dítě anděla, který je nesl do nebe.</p>
			<p class="MLP-text">„Vím to,“ odpověděl, „protože já jsem ten nemocný chlapeček, který chodil s&#160;berličkami! Svoji květinu dobře znám!“</p>
			<p class="MLP-text">Dítě otevřelo doširoka svoje velké oči, překvapeně se zahledělo do krásného a&#160;veselého obličeje andělova a&#160;v&#160;témže okamžiku byli v&#160;nebi, kde panuje jen radost a&#160;věčné blaženství.</p>
			<p class="MLP-text">A&#160;Bůh přivinul mrtvé dítě ke svému srdci a&#160;ono dostalo křídla jako anděl, jenž je přivedl, a&#160;zatímco spolu ruku v&#160;ruce odlétali, přivinul Bůh k&#160;svému srdci i&#160;nové kvítí, ale jen chudobnou zvadlou polní květinu políbil.</p>
			<p class="MLP-text">Květina nabyla hlasu a&#160;připojila se k&#160;andělům, kteří se vznášeli okolo Pánaboha. Někteří docela blízko, jiní ve větším kruhu a&#160;další ještě dál, až kdesi v&#160;nekonečnu, ale všichni byli stejně šťastní a&#160;všichni radostně zpívali. Malí i&#160;velcí, to nevinné, ale teď už blažené dítě i&#160;ta chudobná polní rostlinka, kterou vymetli koštětem a&#160;nechali ležet zvadlou v&#160;úzké tmavé uličce.<a id="x.8244"></a></p>
		</div>
</body>
</html>