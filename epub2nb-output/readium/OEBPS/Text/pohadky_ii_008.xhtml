<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-5</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-4" class="MLP-uroven2-kapitola">Obrázek z&#160;hradeb</p>
			<p class="MLP-text-bez1radku">Je podzim. Stojíme na zámeckých hradbách a&#160;rozhlížíme se po moři. Pozorujeme množství lodí a&#160;díváme se na švédský břeh, který se zvedá vysoko v&#160;záři večerního slunce.</p>
			<p class="MLP-text">Za námi spadají hradby kolmo dolů. Jsou porostlé nádhernými stromy, jejichž žloutnoucí listí pomalu opouští větvoví a&#160;snáší se k&#160;chmurným budovám obklopeným kulatou dřevěnou ohradou. Uvnitř chodí stráž a&#160;je tam těsno a&#160;temno, ale ještě temněji je za zamřížovaným oknem, kde si odpykávají svůj trest nejhorší zločinci.</p>
			<p class="MLP-text">Zapadající slunce proniká do holé cely, svítí na zlé i&#160;dobré! Podmračený špinavý trestanec hledí nepřátelským pohledem na jeho chladný paprsek.</p>
			<p class="MLP-text">A&#160;tu přilétá na mříž malý ptáček, neboť rovněž ptáci zpívají zlým i&#160;dobrým!</p>
			<p class="MLP-text">Když umlkne jeho krátké „kvirevít!“, zůstane sedět, zatřepotá křídly a&#160;vyškubne si z&#160;nich jedno pírko. Pak načechrá jemnější peříčka na krku a&#160;zlý muž v&#160;okovech se na něj nepřestává dívat. Mírnější výraz přelétne odpudivým obličejem, myšlenka, kterou si sám jasně neuvědomuje, zazáří v&#160;jeho nitru. Je příbuzná se slunečním paprskem procházejícím skrze mříž, je příbuzná s&#160;vůní fialek, které se na jaře znovu objeví v&#160;trávě!</p>
			<p class="MLP-text">Vtom zazní píseň lovcova, tak mile a&#160;zvučně!</p>
			<p class="MLP-text">Ptáček spěšně ulétne z&#160;mříže&#160;– i&#160;sluneční paprsek zmizí. Zase je temno v&#160;cele, temno v&#160;srdci zločince, ale kousek slunce tam přece zasvitlo, ptáčkova píseň tam pronikla.</p>
			<p class="MLP-text">Zněte dál, vy krásné písně lesního rohu! Večer je vlahý, moře hladké jako zrcadlo a&#160;tiché.<a id="x.8247"></a></p>
		</div>
</body>
</html>