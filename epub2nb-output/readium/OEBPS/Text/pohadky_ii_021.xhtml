<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-18</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-17" class="MLP-uroven2-kapitola">Na konci moře</p>
			<p class="MLP-text-bez1radku">Dvě velké lodi byly vyslány k&#160;severní točně, aby nalezly v&#160;moři hranice zemí a&#160;vyzkoušely, jak daleko se lidé mohou dostat. Již rok a&#160;den pluly mezi mlhami a&#160;krami a&#160;jejich osádka zažila mnoho velikých strastí. Pak přišla zima. Slunce zůstávalo dole a&#160;předlouhou řadu neděl měla trvat noc. Vše kolem byl jediný kus ledu a&#160;v&#160;jeho sevření uvízly i&#160;lodi. Sníh ležel vysoko, převysoko, a&#160;ze sněhu tu také byly zhotovovány domy v&#160;podobě úlů. Některé si velikostí nezadaly s&#160;našimi kopci, jiné sotva pojaly tři nebo čtyři muže.</p>
			<p class="MLP-text">Ale tma tam nebyla, severní zář bez ustání svítila červeně a&#160;modře&#160;– byl to velkolepý ohňostroj. Rovněž sníh svítil, a&#160;tak zdejší noc byla jediným dlouhým zářivým soumrakem.</p>
			<p class="MLP-text">V&#160;nejjasnějších hodinách se k&#160;lodím dostavovaly tlupy domorodců, na pohled podivných ve svých huňatých kožešinách. Přijížděli na saních vytesaných z&#160;ledových bloků, přiváželi ve velkých balících kožešiny, a&#160;sněhové domy tak získávaly teplé koberce. Kožešiny se ale nepokládaly jenom na zem, námořníci si z&#160;nich zhotovovali lože pod sněhovými závějemi a&#160;také se jimi přikrývali, zatímco venku mrzlo, až praštělo. Ba, zima tu byla, jakou u&#160;nás neznáme, nemluvě o&#160;tom, že u&#160;nás byl teprve podzim. Na to často myslívali ti na severu a&#160;vzpomínali na sluneční paprsky doma a&#160;na červenožluté listí, které visí na stromech.</p>
			<p class="MLP-text">Hodiny ukazovaly, že se blíží večer, čas spánku, a&#160;v&#160;jednom ze sněhových domů se dva námořníci již uložili k&#160;odpočinku. Mladší měl s&#160;sebou nejvzácnější připomínku domova, bibli, kterou mu na cestu dala babička. Každý den mu ležela pod hlavou, a&#160;přestože už od dětství věděl, co v&#160;ní je, i&#160;zde z&#160;ní každý večer kus přečetl a&#160;jako už tolikrát rovněž dnes mu přišlo na mysl:</p>
			<p class="MLP-text">„Vezmu-li křídla svá na úsvitě a&#160;budu-li bydlit na konci moře, i&#160;tam doprovodíš mne a&#160;držet mne bude pravice tvá!“</p>
			<p class="MLP-text">Pod dojmem těchto svatých slov a&#160;pln víry v&#160;jejich pravdivost zavřel oči. Spánek přišel, ba i&#160;sen přišel. Avšak zatímco tělo odpočívalo, duše byla živá. Zalétaly k&#160;ní melodie starých drahých známých zpěvů a&#160;znělo to tak mile, tak teple jako závan jara. A&#160;potom ze svého lože spatřil, jak sněhovou závěj cosi zvenku prozařuje.</p>
			<p class="MLP-text">Zvedl hlavu, ale zářící bělost nebyly ani stěny domu, ani podlaha. Byla to veliká křídla. Z&#160;listů bible jako z&#160;kalichu lilie se zvedl anděl, rozepjal svoje ruce do dálky a&#160;stěny tvořené sněhovými návějemi spadly jako síť z&#160;lehké mlhy.</p>
			<p class="MLP-text">Zelená pole domoviny a&#160;kopce s&#160;červenohnědými lesy ležely kolem dokola v&#160;tiché sluneční záři krásného podzimního dne. Čapí hnízdo již bylo prázdné, ale jablíčka ještě visela na košaté jabloni, třebaže listí opadalo. Červený šípek se rděl a&#160;špaček zpíval v&#160;malé zelené kleci nad sedlákovým oknem, kde našel svůj domov.</p>
			<p class="MLP-text">Špaček zpíval, jak byl naučen, a&#160;babička kladla na klec vlaštovičník, jak to vnuk vždy dělával. A&#160;krásná kovářova dcera čerpala vodu ze studny, kývala přitom na babičku, která vyšla před dům, a&#160;babička také pokyvovala a&#160;ukazovala dopis ve své ruce. Dnes ráno dorazil z&#160;chladných zemí, tam shora, až od severní točny, kde vnuk byl&#160;– v&#160;rukou Božích.</p>
			<p class="MLP-text">Obě se smály a&#160;plakaly, a&#160;ten pod ledem a&#160;sněhem, jehož bdící duše pod křídly andělovými všechno viděla a&#160;slyšela, se smál a&#160;plakal s&#160;nimi. Pak byl dopis hlasitě čten a&#160;rovněž bible byla nahlas citována:</p>
			<p class="MLP-text">„… budu-li bydlit na konci moře, i&#160;tam doprovodíš mne a&#160;držet mne bude pravice tvá!“</p>
			<p class="MLP-text">Jako krásná nábožná píseň zvučela ta slova kolem a&#160;anděl rozložil svoje křídla jako závoj kolem spícího. Sen skončil.</p>
			<p class="MLP-text">Byl opět v&#160;tmavém sněhovém domě, ale bible zůstávala pod jeho hlavou, víra a&#160;naděje ležely mu v&#160;srdci. Bůh byl s&#160;ním, i&#160;domovina byla s&#160;ním&#160;– „… až na konci moře!“</p>
		</div>
</body>
</html>