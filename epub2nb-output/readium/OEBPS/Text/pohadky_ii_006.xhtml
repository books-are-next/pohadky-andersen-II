<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-3</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-2" class="MLP-uroven2-kapitola"><a id="x.8238"></a>Pohanka</p>
			<p class="MLP-text-bez1radku">Často, jdeme-li po bouřce okolo pole, na němž roste pohanka, všimneme si, že úplně zčernala, jako by byla sežehnuta. Rolník by řekl: „Do pohanky udeřil blesk!“</p>
			<p class="MLP-text">Ale proč udeřil?</p>
			<p class="MLP-text">Budu vám vyprávět, co mi o&#160;tom řekli vrabci, a&#160;vrabci to věděli od vrby, která stála u&#160;pohankového pole a&#160;stojí tam dosud. Už tenkrát byla stará, ctihodná a&#160;vrásčitá. Uvnitř měla dutinu, ze které rostla tráva i&#160;ostružiní, nahýbala se dopředu a&#160;větve jí splývaly k&#160;zemi jako dlouhé zelené vlasy.</p>
			<p class="MLP-text">Na všech polích kolem dokola rostlo obilí&#160;– pšenice, ječmen, oves, ano, i&#160;krásný oves, který vypadá v&#160;době zralosti jako houf malých žlutých kanárků, tísnících se na jedné jediné větvi. Klasy požehnaně sílily, a&#160;čím byly plnější a&#160;těžší, tím hlouběji se skláněly ve zbožné pokoře. Ale bylo tu také pole s&#160;pohankou. Leželo přímo u&#160;staré vrby a&#160;pohanka se vůbec pokorně neskláněla k&#160;zemi jako ostatní obilí. Stála zpříma a&#160;hrdě se vypínala.</p>
			<p class="MLP-text">„Nejsem přece méně bohatá než obilné klasy,“ pravila, „a kromě toho jsem mnohem krásnější. Moje květy si nezadají s&#160;květy jabloně. Je radost podívat se na mne a&#160;moje sestry. Znáš něco krásnějšího, nežli jsme my, stará vrbo?“</p>
			<p class="MLP-text">Vrba kývala hlavou, jako by chtěla říci:</p>
			<p class="MLP-text">„Ovšemže znám!“</p>
			<p class="MLP-text">Ale pohanka ji ve své pýše nebrala na vědomí:</p>
			<p class="MLP-text">„Kdo by poslouchal hloupý strom, který je tak starý, že mu v&#160;břiše roste tráva!“</p>
			<p class="MLP-text">Vtom přišla strašlivá bouře. Všechny polní rostliny zavíraly lístky a&#160;ještě více skláněly hlavičky před zuřícími živly, jenom pohanka se nepřestávala vypínat.</p>
			<p class="MLP-text">„Skloň hlavu jako my!“ volaly květinky.</p>
			<p class="MLP-text">„Já to nemám zapotřebí!“ odbyla je pohanka.</p>
			<p class="MLP-text">„Skloň hlavu jako my!“ nabádalo obilí. „Blíží se anděl bouře! Jeho křídla sahají od mraků až k&#160;zemi a&#160;přesekne tě v&#160;půli dřív, než jej stačíš poprosit o&#160;milost.“</p>
			<p class="MLP-text">„Ale já se nechci sklonit!“ trvala na svém pohanka.</p>
			<p class="MLP-text">„Tedy aspoň zavři svoje květy a&#160;sviň lístky!“ radila stará vrba. „A&#160;nedívej se do blesku, když roztrhne mraky, neboť to si nikdo netroufne udělat. Bleskem je sice možné vidět až nahoru k&#160;Pánubohu, ale ten pohled dokáže i&#160;člověka oslepit. Co by se asi teprve stalo nám, pozemským rostlinám, kdybychom si takovou věc dovolily, nám, které jsme mnohem menší!“</p>
			<p class="MLP-text">„Menší nemenší,“ odpověděla pohanka, „já se chci právě teď dívat Pánubohu do oken!“ A&#160;také to dělala, zatímco celý svět stál v&#160;plamenech, tak se blýskalo.</p>
			<p class="MLP-text">Konečně bouře minula a&#160;květiny i&#160;obilné klasy osvěženy deštěm opět pozvedaly hlavy k&#160;čerstvému vzduchu. Jen pohanka spálená bleskem do černa ležela na poli mrtvá a&#160;neužitečná.</p>
			<p class="MLP-text">Stará vrba se rozechvěla, z&#160;jejích zelených listů padaly velké kapky vody, jako by ronila slzy, a&#160;vrabci ji utěšovali:</p>
			<p class="MLP-text">„Neplač! Vždyť je opět krásně! Podívej, slunce svítí, mraky lehce plynou a&#160;cítíš vůni květů. Tak proč pláčeš, stará vrbo?“</p>
			<p class="MLP-text">A&#160;vrba začala vypravovat o&#160;tom, jak byla pohanka pyšná a&#160;jak za to byla potrestána.</p>
			<p class="MLP-text">Tak tomu totiž vždycky bývá.</p>
			<p class="MLP-text">Vy už víte, že jsem tenhle příběh slyšel od vrabců. A&#160;kdy mi jej vyprávěli? Jednou večer, když jsem je prosil o&#160;pohádku.<a id="x.8241"></a></p>
		</div>
</body>
</html>