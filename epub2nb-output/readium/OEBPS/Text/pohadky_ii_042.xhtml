<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-39</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-38" class="MLP-uroven2-kapitola">Svíčky</p>
			<p class="MLP-text-bez1radku">Byla jedna velká vosková svíčka, která dobře věděla, čím je. „Jsem zrozená z&#160;vosku a&#160;ulitá ve formě!“ říkala. „Svítím lépe a&#160;hořím delší dobu než jiné svíčky. Moje místo je na lustru nebo na stříbrném svícnu!“</p>
			<p class="MLP-text">„Tam to asi musí být velice krásné!“ pravila lojová svíčka. „Já jsem jen z&#160;loje, ale útěchou mi je, že jsem přece trochu víc nežli sirka. Tu namáčejí jenom dvakrát, zatímco mne osmkrát, abych získala náležitou tloušťku. Jsem spokojená! Je sice větší elegance a&#160;štěstí vzejít z&#160;vosku než z&#160;loje, jenže našinec se neocitne na tomto světě vlastním přičiněním. Vy se dostanete do sálu s&#160;nádhernými lustry, já zůstanu v&#160;kuchyni, ale to je rovněž dobré místo, neboť zde se pro celou rodinu připravuje jídlo!“</p>
			<p class="MLP-text">„Je ovšem ještě cosi důležitějšího než jídlo!“ podotkla vosková svíčka. „Společnost! Vidět ji zářit a&#160;sebe také! Dnes večer se koná ples a&#160;já i&#160;celá moje rodina budeme u&#160;toho!“</p>
			<p class="MLP-text">Sotva domluvila, přišli si pro všechny voskové svíčky, ale odnesena byla i&#160;svíčka lojová. Paní ji vzala do své jemné ruky a&#160;odnesla do kuchyně. Tam stál malý hoch s&#160;košíkem plným brambor a&#160;několika jablky navrchu. To vše dala dobrá paní chudému chlapci.</p>
			<p class="MLP-text">„Tady máš ještě svíčku, malý příteli!“ řekla. „Tvoje matka sedává u&#160;práce dlouho do noci, může se jí hodit!“</p>
			<p class="MLP-text">Domácích dceruška seděla vedle matky, a&#160;když slyšela slova „dlouho do noci“, vyhrkla:</p>
			<p class="MLP-text">„Já také budu vzhůru dlouho do noci! Budeme mít ples a&#160;já dostanu dlouhou červenou vlečku!“</p>
			<p class="MLP-text">Obličej jí celý zářil! Takovou radost! Ani vosková svíčka nedokáže zářit jako dvojice dětských očí!</p>
			<p class="MLP-text">„Jaký to rozkošný, přenádherný pohled!“ pomyslela si lojová svíčka. „Musím si jej dobře zapamatovat, protože něco takového už určitě nikdy nespatřím!“</p>
			<p class="MLP-text">Potom ji položili do koše, zaklapli víko a&#160;chlapec ji odnášel.</p>
			<p class="MLP-text">„Kampak se asi dostanu?“ říkala si svíčka. „K&#160;chudým lidem a&#160;nanejvýš do mosazného svícnu, zatímco vosková svíčka si pěkně sedí ve stříbře a&#160;shlíží na nejvznešenější společnost. Jak je asi krásné vidět kolem sebe samé jemné lidi! Jenže mým údělem je být lojem, a&#160;ne voskem!“</p>
			<p class="MLP-text">A&#160;jak svíčka tušila, dostala se k&#160;chudým lidem&#160;– k&#160;vdově, jež žila se svými třemi dětmi v&#160;malé nízké světničce naproti bohatému domu.</p>
			<p class="MLP-text">„Bůh žehnej té hodné paní za dary, které mi poslala!“ vzhlédla matka k&#160;chlapci. „To je hezká svíčka, ta bude hořet dlouho do noci,“ zapálila ji.</p>
			<p class="MLP-text">„Fuj!“ oklepala se svíčka. „Takovou odporně páchnoucí sirkou mě zažehnout! To se jistě nestane voskové svíčce v&#160;bohatém domě!“</p>
			<p class="MLP-text">Vskutku, naproti byly také zapáleny svíce. Zářily až do ulice a&#160;kočáry s&#160;nastrojenými plesovými hosty hrčely a&#160;hudba zněla.</p>
			<p class="MLP-text">„Právě začínají!“ pomyslela si lojová svíčka a&#160;myslela na rozzářený obličej bohatého děvčátka, jehož očka vydávala víc jasu než všechny voskové svíčky. „Já ovšem ten pohled už nikdy neuvidím!“</p>
			<p class="MLP-text">Vtom vešlo vdovino nejmenší dítě, bylo to rovněž děvčátko, a&#160;vzalo bratra i&#160;sestru kolem krku, neboť to, co mělo na srdci, se muselo šeptat:</p>
			<p class="MLP-text">„Máme dnes, jen si pomyslete! My dnes máme k&#160;večeři teplé brambory!“</p>
			<p class="MLP-text">Obličej děvčátka zářil a&#160;svíčka, jež přímo na ně svítila, viděla, že jeho štěstí není o&#160;nic menší než štěstí dívenky, která dnes odpoledne v&#160;bohatém domě pravila:</p>
			<p class="MLP-text">„Dnes večer se u&#160;nás pořádá ples a&#160;já na něm budu mít dlouhou červenou vlečku!“</p>
			<p class="MLP-text">„Je právě tak velké štěstí dostat teplé brambory?“ mudrovala svíčka. „Už to tak bude, protože obě děti měly stejně velkou radost!“</p>
			<p class="MLP-text">A&#160;kýchla přitom, tedy spíše prskla, víc lojová svíčka nedovede.</p>
			<p class="MLP-text">Chudý stůl byl prostřen a&#160;jedli brambory. Ó, jak všem chutnalo! Byly to celé hody, děti dostaly navrch jablka a&#160;nejmladší holčička odříkala veršíček:</p>
			<p class="MLP-verse--I---12-12">„Děkujeme Ti, ó, Bože náš,<br/>žes dobrým jídlem obšťastnil nás…“</p>
			<p class="MLP-text">A&#160;protože ostatní přešli její říkanku mlčky, honem se ujišťovala:</p>
			<p class="MLP-text">„Nebylo to dobře, maminko?“</p>
			<p class="MLP-text">„Nemáš se takhle ptát a&#160;ani nemáš hovořit!“ odpověděla matka. „Máš jenom myslet na dobrého Pánaboha, který tě právě nasytil!“</p>
			<p class="MLP-text">Pak děti dostaly políbení, vklouzly do postele a&#160;hned usnuly. Matka seděla a&#160;šila při hubeném světle ještě dlouho do noci. Také naproti, v&#160;bohatém domě, stále zářily svíčky, ale jenom hvězdy svítily nad chudými a&#160;bohatými stejně jasně, stejně krásně.</p>
			<p class="MLP-text">„Byl to vlastně nádherný večer! Zdalipak se měly lépe voskové svíce ve stříbrných svícnech, to bych věru ráda věděla, než dohořím,“ říkala si lojová svíčka a&#160;myslela přitom na obě šťastné děti&#160;– jedno ozářené voskovou a&#160;druhé lojovou svíčkou.</p>
			<p class="MLP-text">A&#160;to je celá povídka!<a id="x.8358"></a></p>
		</div>
</body>
</html>