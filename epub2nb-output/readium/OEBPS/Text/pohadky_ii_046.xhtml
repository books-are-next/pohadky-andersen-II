<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-43</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-42" class="MLP-uroven2-kapitola"><a id="x.8376"></a>Zelenáčci</p>
			<p class="MLP-text-bez1radku">V okně stál růžový keř. Ještě nedávno byl mladistvě svěží, ale nyní vypadal churavě.</p>
			<p class="MLP-text">Usadil se v&#160;něm totiž kdosi, kdo jej ujídal, ač jinak působil velice slušně ve svém zeleném stejnokroji.</p>
			<p class="MLP-text">Vlastně se jich tam usadilo víc, ale mluvil jsem jenom s&#160;jedním. Byly mu tři roky a&#160;už byl dědečkem. A&#160;víš, co povídal?</p>
			<p class="MLP-text">Mnoho pravdivého o&#160;sobě a&#160;všech ostatních, kdo se do růžového keře nastěhovali.</p>
			<p class="MLP-text">„Jsme nejpozoruhodnější ze všech tvorů. V&#160;teplém období rodíme živá mláďata. Také se, dokud nám počasí přeje, zasnubujeme a&#160;slavíme svatbu. V&#160;chladném období klademe vajíčka, ale malí leží pěkně v&#160;teple. Nejmoudřejší zvířata, mám na mysli mravence, před nimiž máme úctu, nás studují a&#160;odhadují. Nesnědí nás hned. Vezmou naše vajíčka, položí je podle čísel do nejnižšího poschodí kopcovitého domu, v&#160;němž žijí jako jedna velká rodina, a&#160;dál nás takhle kladou vrstvu za vrstvou, aby čerství našinci mohli každý den vyskočit z&#160;vejce. Potom nás umístí do chléva, uchopí za zadní nohy a&#160;dojí nás, dokud neumřeme.</p>
			<p class="MLP-text">To je velmi příjemné.</p>
			<p class="MLP-text">A&#160;od nich máme nejlíbeznější pojmenování: ‚Sladké dojničky!‘</p>
			<p class="MLP-text">Všechna zvířata s&#160;mravenčím rozumem nás tak nazývají, jenom lidé ne. A&#160;to je pro nás urážka, která způsobí, že ztratíme mnoho ze své sladkosti. Nemůžete o&#160;tom něco napsat? Nemůžete jim vysvětlit, jak se k&#160;nám mají chovat?</p>
			<p class="MLP-text">Dívají se na nás tak hloupě a&#160;svrchu jen proto, že sníme nějaký ten růžový lístek. Oni, kteří sami jedí všechny živoucí tvory, všechno, co se zelená a&#160;roste. A&#160;dali nám to nejpotupnější a&#160;nejohyzdnější jméno. Ani ho nevyslovím, oh! Až se ve mně všechno obrací! Nemohu je vyslovit, rozhodně ne, pokud jsem ve stejnokroji, a&#160;to jsem stále.</p>
			<p class="MLP-text">Narodil jsem se na růžovém lupenu. Já a&#160;celý náš pluk žijeme z&#160;růžového keře, ale z&#160;nás zase žijí tvorové patřící k&#160;vyšším třídám. Lidé nás ovšem nesnášejí. Ničí nás mýdlovou vodou, což je odporný nápoj! Pořád se mi zdá, že jej cítím. Je strašlivé být umyt, nejsi-li k&#160;umývání zrozen.</p>
			<p class="MLP-text">Člověče! Ty, jenž se na mne díváš přísnýma očima mýdlové vody, přemýšlej o&#160;našem místě v&#160;přírodě, o&#160;našem uměleckém uzpůsobení ke kladení vajíček a&#160;plození mladých! Nám dostalo se požehnání plnit a&#160;rozmnožovat! My se rodíme v&#160;růžích a&#160;umíráme v&#160;růžích. Celý náš život je poezie. Netrvej u&#160;nás na jméně, které pokládáš za nejohyzdnější a&#160;nejškaredější, na jméně, které&#160;– ne, neřeknu je, nevyslovím je! Zkus nás nazývat dojničkami mravenců, růžovým plukem či zelenáčky!“</p>
			<p class="MLP-text">A&#160;já, člověk, jsem stál a&#160;bez hlesu zíral na tvorečky, jejichž jméno jsem nesměl vyslovit. Nebylo pochyb, že pokud nemám obyvatele růže, velikou rodinu s&#160;vajíčky a&#160;živými mláďaty urazit, musím z&#160;mýdlové vody, kterou jsem je chtěl umýt&#160;– neboť jsem přišel s&#160;mýdlovou vodou a&#160;zlými úmysly&#160;– udělat pěnu, vyfukovat bubliny a&#160;dívat se na tu nádheru. Snad v&#160;každé spočívá pohádka.</p>
			<p class="MLP-text">A&#160;první bublina se zvětšila a&#160;zazářila všemi barvami, jako by na jejím dně ležela stříbrná perla. Poté se třepotavě vznesla a&#160;letěla ke dveřím. Tam praskla a&#160;vzápětí se rozlétly dveře a&#160;v&#160;nich stála matka pohádka.</p>
			<p class="MLP-text">„Ta teď může lépe než já vyprávět o&#160;tvorech&#160;– ne, nevyslovím to jméno! Zkrátka o&#160;zelenáčcích.“</p>
			<p class="MLP-text">„O&#160;mšicích!“ řekla matka pohádka. „Máme jmenovat každou věc pravým jménem, a&#160;nemůžeme-li tak učinit v&#160;obyčejném hovoru, tedy to dělejme aspoň v&#160;pohádce.“</p>
		</div>
</body>
</html>