<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-27</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-26" class="MLP-uroven2-kapitola"><a id="x.8315"></a>Motýl</p>
			<p class="MLP-text-bez1radku">Motýl si chtěl opatřit snoubenku a&#160;samozřejmě toužil po nějaké pěkné květince. Začal se tedy kolem sebe rozhlížet a&#160;viděl, že každá květina sedí tak tiše a&#160;zadumaně na svém stonku, jak má sedět panna, jež není zasnoubena. Ale bylo jich, kam oči dohlédly, tolik, že motýl nevěděl, pro kterou se rozhodnout. I&#160;rozletěl se k&#160;chudobce. Francouzi ji nazývají Markétka, tvrdí, že umí prorokovat, a&#160;to ona opravdu dělá, když z&#160;ní milenci utrhávají lístek po lístku a&#160;ptají se, zda je jejich miláček má, nebo nemá rád. Každý se tak ptá, a&#160;motýl se přišel také zeptat. Neotrhával okvětní lístky, naopak každý zvlášť políbil v&#160;domnění, že po dobrém nejdál dojdeš.</p>
			<p class="MLP-text">„Sladká chudobko Markétko!“ pravil. „Jste nejchytřejší ze všech květinových žen. Umíte předpovídat! Povězte mi, dostanu tu, nebo onu? Či spíše&#160;– kterou dostanu? Když to budu vědět, mohu letět přímo k&#160;ní a&#160;ucházet se o&#160;ni!“</p>
			<p class="MLP-text">Ale Markétka neodpověděla. Cítila se dotčená, že ji nazval ženou. Byla přece panna, žádná žena. Motýl se ale nevzdal&#160;– ptal se podruhé, ptal se potřetí, a&#160;teprve když z&#160;ní ani potom nedostal jediného slova, přestal mít chuť dotazovat se dál a&#160;letěl na námluvy jen tak.</p>
			<p class="MLP-text">Bylo časné jaro a&#160;kromě chudobek všude kvetla spousta sněženek a&#160;kosatců.</p>
			<p class="MLP-text">„Jsou velmi spanilé!“ řekl motýl. „Jsou to opravdu rozkošné malé dívenky, ale trochu hloupé.“</p>
			<p class="MLP-text">Jako všichni mladíci pokukoval spíše po starších dívkách, tak minul sněženky i&#160;kosatce a&#160;zamířil k&#160;sasankám. Ty mu však přišly poněkud zatrpklé, fialky zase blouznivé, tulipány příliš nádherné, narcisky nemožně měšťanské, květy lípy přespříliš drobné a&#160;navíc měly široké příbuzenstvo. Květy jabloně se sice na pohled podobaly růžím, ale byly tu dnes a&#160;zítra padnou za oběť prvnímu závanu jarního větru. To by bylo příliš krátké manželství, usoudil, a&#160;tak nakonec došel k&#160;závěru, že se mu nejvíc zamlouvá hrách. Kvetl červeně a&#160;bíle, zářil čistotou a&#160;uchvacoval jemností. Bylo vidět, že má dobré vychování, pěkně vypadá a&#160;přitom se hodí i&#160;do kuchyně. Málem se o&#160;něj ucházel, ale vtom spatřil hned vedle lusk s&#160;uvadlým květem na špici.</p>
			<p class="MLP-text">„Kdo je to?“ optal se.</p>
			<p class="MLP-text">„To je můj starší bratr,“ odvětil hrách v&#160;rozpuku.</p>
			<p class="MLP-text">„Takhle tedy budeš vypadat později?“</p>
			<p class="MLP-text">Motýl se polekal a&#160;odletěl.</p>
			<p class="MLP-text">Zastavil se až nad plotem, přes nějž visela růže z&#160;Jericha s&#160;množstvím panen dlouhého obličeje a&#160;žluté pleti. Takové také neměl rád.</p>
			<p class="MLP-text">Ale jaké měl vlastně rád? Ptej se ho!</p>
			<p class="MLP-text">Jaro minulo, léto minulo, přišly chladnější dny&#160;– a&#160;motýl byl tam, kde dřív. Podzimní květy se sice oblékly do svých nejkrásnějších šatů, ale málo platné! Svěží mládí bylo pryč a&#160;vůně, po níž touží srdce ve stáří nejvíc, není nic, čím se mohou chlubit jiřiny a&#160;topolovky.</p>
			<p class="MLP-text">I&#160;sestoupil motýl k&#160;puškvorci.</p>
			<p class="MLP-text">„Nemá to, co nazýváme květem, to však vůbec nevadí, protože je celý květinou, voní od kořene k&#160;vršku, má vůni v&#160;každém lupínku. Ten si vyberu.“ A&#160;začal se o&#160;něj ucházet.</p>
			<p class="MLP-text">Avšak puškvorec stál beze slova a&#160;bez pohnutí, až po nějaké chvíli řekl:</p>
			<p class="MLP-text">„Přátelství, ale nic víc! Já jsem starý, vy jste starý. Můžeme žít jeden pro druhého, ale vzít se&#160;– to ne! Nedělejme ze sebe blázny. V&#160;našem věku!“</p>
			<p class="MLP-text">Tak se stalo, že se motýl neoženil s&#160;žádnou květinou. Hledal příliš dlouho a&#160;to se nemá dělat, nechce-li ženich skončit jako starý mládenec, jak se říká.</p>
			<p class="MLP-text">A&#160;byl tu pozdní podzim s&#160;dešti a&#160;plískanicemi. Chladný vítr přebíhal po zádech starých vrb, až to praštělo. Nebylo radno létat v&#160;letních šatech, pokud jsi nechtěl dostat co proto, a&#160;motýl nelétal vůbec. Šťastnou náhodou se dostal dveřmi do místnosti, kde sálala kamna, ba věru, bylo zde teplo jak v&#160;létě. Mohl žít.</p>
			<p class="MLP-text">„Ale žít nestačí!“ napadlo ho po nějakém čase. „Slunce, volnost a&#160;malou květinku musíš mít!“</p>
			<p class="MLP-text">Zamířil si to k&#160;okenní tabulce, kde ho spatřili, obdivovali a&#160;nakonec nabodli na špendlík a&#160;zařadili do sbírky. Víc se pro něj nedalo udělat.</p>
			<p class="MLP-text">„Teď sedím rovněž na stopce, jako květy!“ pravil. „Kdovíjak příjemné to není, i&#160;když podobně by mi nejspíš bylo, kdybych byl ženatý, kdybych se usadil!“</p>
			<p class="MLP-text">Tou myšlenkou se těšil, ale květiny v&#160;kořenáči podotkly:</p>
			<p class="MLP-text">„To je ubohá útěcha!“</p>
			<p class="MLP-text">Jenže květinám v&#160;květináčích nehodlal motýl nijak zvlášť věřit, neboť věděl, že se „příliš stýkají s&#160;lidmi“.</p>
		</div>
</body>
</html>