<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-13</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-12" class="MLP-uroven2-kapitola"><a id="x.8268"></a>Skřítek u&#160;hokynáře</p>
			<p class="MLP-text-bez1radku">Byl jeden student, který bydlel v&#160;podkrovní komůrce a&#160;neměl vůbec žádný majetek. A&#160;byl jeden hokynář, jemuž patřil dům i&#160;se studentovou světničkou.</p>
			<p class="MLP-text">Tomu zůstával věrný malý skřítek, protože od něj dostával vždy na Štědrý večer mísu máslem maštěné kaše. Pro tu trochu kaše hokynáře neubylo, a&#160;tak se skřítek ochotně v&#160;krámě zabydlel.</p>
			<p class="MLP-text">Jednoho dne vstoupil do hokynářství student. Protože neměl koho poslat, vypravil se sám pro několik svíček a&#160;kousek sýra. Vstoupil zadním vchodem, a&#160;když obdržel, co potřeboval, zaplatil. Hokynář mu pokývl na dobrou noc a&#160;hokynářova žena učinila stejně, i&#160;když svým založením dovedla víc než jen kývat na pozdrav!</p>
			<p class="MLP-text">Student pokynul rovněž a&#160;pak se zastavil, neboť mu nedalo, aby si neprohlédl kus papíru, do něhož byl sýr zabalený. A&#160;hle, byl to list vytržený ze staré knihy. Z&#160;knihy, která neměla být nikdy roztrhána, protože i&#160;z&#160;toho jednoho kusu papíru bylo vidět, že jde o&#160;sbírku poezie.</p>
			<p class="MLP-text">„Leží toho tady ještě víc!“ povšiml si jeho zaujetí hokynář. „Dostal jsem to od jedné staré ženy za trochu kávy. Dáte-li mi osm haléřů, je zbytek váš.“</p>
			<p class="MLP-text">„Díky,“ řekl student. „Ale jestli mohu, vzal bych si to místo sýra! Rád se spokojím jen s&#160;chlebem a&#160;máslem. Vždyť by bylo hříšné, kdyby se měla taková kniha zničit. Vy jste znamenitý a&#160;praktický muž, ale poezii nerozumíte víc než tahle bečka.“</p>
			<p class="MLP-text">Ten výraz nebyl právě zdvořilý, zvláště vůči hokynáři. Ale muž se smál, i&#160;student se smál, protože to oba brali jenom jaksi žertem. Pouze skřítek se hněval, že si někdo dovolil říci něco takového kupci, jenž byl domácím pánem a&#160;prodával to nejlepší máslo.</p>
			<p class="MLP-text">Když nastala noc, v&#160;krámě stáhli roletu a&#160;všichni kromě studenta ulehli do postele, vešel skřítek dovnitř, popadl výřečnost, již hokyně ve spaní nepotřebovala, a&#160;v&#160;tu chvíli byl každý předmět, na který ji postavil, obdarován hlasem a&#160;mohl vyslovovat myšlenky a&#160;city právě tak dobře jako paní. Vždy to ale jen jednomu bylo dovoleno, což bylo správné, neboť jinak by všechny věci hovořily najednou.</p>
			<p class="MLP-text">Jako první položil skřítek vyřídilku na sud, do něhož byly odkládány staré noviny.</p>
			<p class="MLP-text">„Je to pravda pravdoucí,“ tázal se, „že nevíte, co je to poezie?“</p>
			<p class="MLP-text">„A&#160;to já zas vím,“ opáčil sud. „To je takové to čtení v&#160;dolní části novin. Většinou se odstřihuje, přesto myslím, že ho mám v&#160;sobě víc než student, ač jsem pouhopouhá hokynářská bečka.“</p>
			<p class="MLP-text">Pak skřítek položil vyřídilku na kávový mlýnek a&#160;měli byste slyšet, jak ten spustil! Potom ji postavil na máselnici a&#160;hned zase na zásuvku na peníze. Každý z&#160;nich byl stejného mínění jako sud&#160;– a&#160;na čem se shodla většina, to bylo nutné respektovat.</p>
			<p class="MLP-text">„Nyní to student schytá!“ pravil skřítek. Docela tiše vyběhl po kuchyňských schodech nahoru a&#160;kráčel ke komůrce, kterou student obýval.</p>
			<p class="MLP-text">Dveřmi prosvítalo světlo, a&#160;když se skřítek podíval klíčovou dírkou, spatřil, že si mladík čte v&#160;roztrhané knize, kterou objevil dole. A&#160;jak zvláštní světlo uvnitř bylo! Z&#160;knihy vyzařoval jediný paprsek, ale ten se najednou začal proměňovat v&#160;kmen, v&#160;mocný strom, jenž se zvedal do výše. Záhy se nad studentem doširoka rozprostíral a&#160;každý jeho list se svěže zelenal, každý květ byla půvabná dívčí hlavinka, jejíž oči byly jednou temné a&#160;jiskřivé, jindy modré a&#160;plné obdivuhodného jasu. Každý plod byla zářící hvězda a&#160;zněl tu zpěv i&#160;zvuky nebývalé krásy.</p>
			<p class="MLP-text">Takové krásy, jakou si malý skřítek ani nedovedl představit!</p>
			<p class="MLP-text">I&#160;zůstal stát na špičkách, díval se a&#160;naslouchal, dokud se uvnitř nerozprostřela tma. To student zhasl svoji lampu a&#160;uložil se ke spánku. Ale náš malý skřítek tu dosud stál, neboť zpěv uvnitř zněl stále tak něžně a&#160;vroucně, jako by měl být rozkošnou ukolébavkou pro spícího mladého muže.</p>
			<p class="MLP-text">„Je tady překrásně!“ pravil malý skřítek. „Toho bych se nenadál! Myslím, že se k&#160;studentovi přestěhuju!“</p>
			<p class="MLP-text">Ale pak přemýšlel dál a&#160;dál&#160;– a&#160;nakonec vzdychl:</p>
			<p class="MLP-text">„Student však nemá žádnou kaši!“</p>
			<p class="MLP-text">I&#160;šel&#160;– ano, vrátil se zase dolů k&#160;hokynáři.</p>
			<p class="MLP-text">A&#160;bylo moc dobře, že se vrátil, neboť bečka mezitím spotřebovala téměř celou paninu vyřídilku. Její horní bachratá polovina již přednesla výčet všeho, co obsahovala, a&#160;nyní se bečka chystala obrátit, aby totéž mohla učinit polovina dolní. Leč tu přišel skřítek a&#160;odnesl vyřídilku zpátky majitelce. Přesto celý krám&#160;– od zásuvky na peníze až k&#160;otýpkám dříví&#160;– měl od té doby o&#160;bečce vysoké mínění. Všechny předměty si jí vážily a&#160;důvěřovaly jí do té míry, že kdykoli hokynář četl večer ve svých novinách umělecké a&#160;divadelní zprávy, věřily, že pocházejí z&#160;jejího nitra.</p>
			<p class="MLP-text">Ale malý skřítek již nesedal s&#160;nimi, už nenaslouchal všem těm moudrostem a&#160;rozumům dole. Nikoli, jakmile zazářilo světlo v&#160;podkrovní komůrce, změnily se jeho paprsky jako kouzlem v&#160;silná kotevní lana, která ho k&#160;sobě přitahovala.</p>
			<p class="MLP-text">Musel nahoru, musel se dívat klíčovou dírkou, jíž jako by k&#160;němu proudilo cosi velikého. Měl pocit, že je na vzdutém moři, přes něž Bůh v&#160;bouři kráčí, a&#160;propukal v&#160;pláč, aniž věděl, proč pláče, ale bylo v&#160;tom pláči cosi blahodárného. Podobně by se asi cítil, kdyby mohl sedět vedle studenta pod stromem. To však nebylo možné&#160;– musel se spokojit s&#160;klíčovou dírkou.</p>
			<p class="MLP-text">Před ní v&#160;té studené chodbě stál, i&#160;když se podzimní nečas proháněl vikýřem a&#160;bylo chladno, tak chladno. Ale to pocítil, teprve když světlo v&#160;podkrovní komůrce zhaslo a&#160;zvuky začaly zmírat v&#160;hukotu větru. Hu! Tu mu byla zima a&#160;rychle spěchal zpět do svého teplého koutku.</p>
			<p class="MLP-text">Tam bylo milo a&#160;útulno, a&#160;když přišla vánoční kaše štědře máslem maštěná&#160;– byl hokynář zase mistr.</p>
			<p class="MLP-text">Jenže o&#160;půlnoci vzbudil skřítka hřmot okenic, do nichž lidé zvenčí bušili, hlasitě volajíce, že hoří. Ponocný troubil na poplach, v&#160;celé ulici bylo jasno jako ve dne, ale hořelo v&#160;tomto domě, či u&#160;sousedů? Ptali se všichni zděšeně a&#160;hokynářova paní byla tak zmatena, že si vyndala z&#160;uší zlaté náušnice a&#160;strčila je do kapsy, aby jí aspoň něco zbylo. Hokynář běžel pro své cenné papíry a&#160;služka pro hedvábnou pláštěnku, na kterou si tak předlouhou dobu šetřila.</p>
			<p class="MLP-text">Každý se snažil zachránit, co měl za nejcennější, a&#160;totéž chtěl i&#160;náš malý skřítek.</p>
			<p class="MLP-text">Několika skoky překonal schody a&#160;vřítil se do podkrovní světničky. Když spatřil, že student stojí u&#160;otevřeného okna a&#160;pokojně hledí na oheň, který šlehal ze sousedního statku, chmátl po podivné knize, jež ležela na stole, strčil ji do své červené čapky a&#160;pevně ji sevřel oběma rukama.</p>
			<p class="MLP-text">Největší vzácnost byla zachráněna a&#160;skřítek honem spěchal dál. Utíkal s&#160;knihou na půdu, odtud vylezl až na špičku komína a&#160;tam seděl, osvětlen hořícím domem naproti, a&#160;stále oběma rukama tiskl červenou čapku, do níž uložil svůj poklad. Teď už věděl, jak je to s&#160;jeho srdcem a&#160;komu vlastně patří.</p>
			<p class="MLP-text">Pak byl oheň uhašen, skřítkovo nitro se opět zklidnilo a&#160;on rozvážně pravil:</p>
			<p class="MLP-text">„Budu patřit oběma! Nemohu se přece od hokynáře úplně odloučit, už pro tu jeho kaši!“</p>
			<p class="MLP-text">A&#160;to bylo lidské, ne? My ostatní se přece také neobejdeme bez hokynáře&#160;– a&#160;jeho kaše.<a id="x.8271"></a></p>
		</div>
</body>
</html>