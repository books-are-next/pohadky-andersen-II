<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-30</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-29" class="MLP-uroven2-kapitola"><a id="x.8326"></a>Bludičky jsou ve městě, <br/>řekla čarodějnice</p>
			<p class="MLP-text-bez1radku">Byl jeden muž, který vždy znával mnoho nových pohádek, ale pak mu už žádná nepřišla na mysl, říkal, že pojednou došly. Pohádky, které dříve samy k&nbsp;němu přicházely, již neklepaly na jeho dveře. A&nbsp;proč nepřicházely? Muž na pohádku poslední rok a&nbsp;den vůbec nepomyslel. Nečekal, až zaklepe, neboť venku zuřila válka a&nbsp;země byla plná starostí a&nbsp;bídy, které válka nese s&nbsp;sebou.</p>
			<p class="MLP-text">Čápi a&nbsp;vlaštovky se vraceli ze svých dalekých cest a&nbsp;na nějaké nebezpečí ani nepomysleli. Záhy ale zjistili, že všechna hnízda byla spálena. Ba, i&nbsp;domy lidí byly spáleny, ploty rozbity nebo nadobro pryč a&nbsp;koně nepřátel šlapali po starých hrobech. Byly to krušné a&nbsp;smutné časy, ale i&nbsp;ty musejí mít svůj konec.</p>
			<p class="MLP-text">A&nbsp;pak ten konec nastal, ale pohádka pořád ještě neklepala na mužovy dveře ani o&nbsp;sobě nedávala vědět.</p>
			<p class="MLP-text">„Že by zahynula tak jako mnoho jiného?“ říkal si muž. Ale pohádka přece nezahyne nikdy!</p>
			<p class="MLP-text">A&nbsp;když přešel celý rok, zatoužil po pohádce víc než jindy.</p>
			<p class="MLP-text">„Kéž by opět přišla a&nbsp;zaklepala u&nbsp;mne,“ povzdechl a&nbsp;rozpomínal živě na nejrůznější podoby, v&nbsp;nichž se k&nbsp;němu přibližovala. Hned mladá a&nbsp;krásná jako samo jaro, rozkošná dívka s&nbsp;mařinkovým věncem ve vlasech, bukovou větévkou v&nbsp;ruce a&nbsp;očima, jež se jako hluboká lesní jezera leskla v&nbsp;sluneční záři. Hned jako potulný kramář otevřela svou skříň, v&nbsp;níž poletovaly hedvábné stuhy s&nbsp;verši a&nbsp;nápisy na památku. Ale nejkrásnější přece jen byla, když přišla jako stará matička se stříbrobílou hlavou a&nbsp;velkýma jasnýma očima. Ta nejlíp dovedla vyprávět o&nbsp;prastarých časech, kdy princezny předly na zlatých vřetenech a&nbsp;draci i&nbsp;obludy leželi před vchodem a&nbsp;číhali na ně. To vyprávěla tak živě, že se každému, kdo jí naslouchal, úžil dech a&nbsp;podlaha se zdála plná lidské krve. Hrůzostrašné to bylo na poslech, a&nbsp;přece současně okouzlující a&nbsp;zábavné, protože uplynulo tolik vody od doby, co se to událo.</p>
			<p class="MLP-text">„Kdyby tak zaklepala!“ znovu povzdechl muž a&nbsp;zíral ke dveřím, až se mu tmělo před očima, i&nbsp;on viděl černé skvrny na podlaze a&nbsp;nevěděl, zda je to krev, či smuteční závoj, pozůstatek nedávných těžkých dnů.</p>
			<p class="MLP-text">Jak tu tak seděl, napadlo ho, neschovává-li se před ním pohádka jako princezna, o&nbsp;níž každá správná pohádka vypráví, a&nbsp;nechce-li být hledána, aby pak nalezena zazářila v&nbsp;nové kráse, spanilejší než kdy dřív</p>
			<p class="MLP-text">„Kdoví, možná leží v&nbsp;stéblu, které se kolébá na okraji studně. Musím postupovat opatrně! Nebo se ukryla do suchého květu, jenž leží v&nbsp;jedné z&nbsp;těch velkých knih na polici.“</p>
			<p class="MLP-text">A&nbsp;muž přistoupil blíž, otevřel knihu, jež možná mohla přinést nějaké vysvětlení, ale nebyl v&nbsp;ní žádný květ. Pojednávala o&nbsp;Holgerovi Dánském. Muž četl a&nbsp;dozvěděl se, že legendu o&nbsp;něm vymyslel jakýsi mnich ve Francii, otiskl jako román, který pak „byl přeložen a&nbsp;vydán v&nbsp;dánské řeči“. Že žádný Holger Dánský nikdy neexistoval, a&nbsp;nemůže se tedy vrátit národu ku pomoci, jak se vždy zpívalo a&nbsp;jak se tomu věřilo. Je to prý s&nbsp;ním stejné jako s&nbsp;Vilémem Tellem, všechno je jenom pověst, k&nbsp;níž se sice lze upínat, ale na niž se nedá spoléhat. Tak to stálo v&nbsp;té knize spolu s&nbsp;dalšími učenostmi.</p>
			<p class="MLP-text">„Nu, já se ale přesto přidržím toho, čemu chci věřit,“ pravil muž. „Neroste jitrocel, kam žádná noha nevkročila.“</p>
			<p class="MLP-text">Zavřel knihu, odnesl ji zpátky na polici a&nbsp;přistoupil k&nbsp;čerstvým květinám na okně. Co když si pohádka hoví v&nbsp;červeném tulipánu se zlatistými okraji, v&nbsp;bělostné růži nebo v&nbsp;pestrobarevné kamélii? Ale pouze sluneční zář se chvěla na listech, pohádka nikde.</p>
			<p class="MLP-text">Místo ní vytanula muži na mysli vzpomínka na mnohem krásnější květiny, jež uřezány v&nbsp;době smutku a&nbsp;svázány do věnce zdobily rakev přikrytou praporem. A&nbsp;kdoví, snad s&nbsp;tou rakví byla pohřbena i&nbsp;pohádka! Ale o&nbsp;tom by květiny musely něco vědět a&nbsp;rakev by to musela zpozorovat. A&nbsp;země rovněž, každé čerstvě vyrážející stébélko trávy by o&nbsp;ní vyprávělo. Pohádka nikdy nezemře!</p>
			<p class="MLP-text">Dokonce tu již možná byla a&nbsp;klepala, ale kdo měl tehdy na ni pomyšlení! Chmurně, ba hněvivě hleděli jsme i&nbsp;na jarní slunko. Stejně jsme naslouchali cvrlikání ptáků, vnímali probouzející se zeleň a&nbsp;nebylo slyšet ani staré národní písně, jako by byly položeny do země s&nbsp;mnoha dalšími věcmi, které byly našemu srdci drahé. Pohádka možná opravdu klepala, ale neslyšena a&nbsp;nevítána zůstala daleko odtud.</p>
			<p class="MLP-text">„Půjdu ji hledat,“ rozhodl se muž. „Na venkov, do lesa a&nbsp;třeba i&nbsp;k&nbsp;široširému moři!“</p>
			<p class="MLP-text">A&nbsp;zamířil do dáli, kam oko nedohlédlo a&nbsp;kde stál starý panský dvůr s&nbsp;červenými střechami, zubatou lomenicí, vlajícím praporem na věži a&nbsp;rozlehlou zahradou. Slavík tu pěl v&nbsp;jemném krajkoví bukových listů a&nbsp;hleděl přitom na kvetoucí jabloně v&nbsp;domnění, že na nich rozkvétají růže. Zde měly v&nbsp;létě včely napilno, když se s&nbsp;bzučivým zpěvem rojily kolem svojí královny, a&nbsp;podzimní vichr vyprávěl o&nbsp;divokých honitbách, o&nbsp;vymírajících lidských rodech a&nbsp;padajícím listí. V&nbsp;době vánoční zazníval sem od moře zpěv divokých labutí, zatímco obyvatelé starého dvora usedali ke krbu, naladěni poslouchat pověsti.</p>
			<p class="MLP-text">A&nbsp;jenom o&nbsp;pár metrů dál, ve staré části zahrady, kam divoké kaštany lákají pološerem, se zastavily kroky muže hledajícího pohádku. Vždyť tady mu vítr pošeptal příběh o&nbsp;Daaeovi a&nbsp;jeho dcerách. Dryáda, víla stromu a&nbsp;pohádka sama, vyprávěla mu právě na tomto místě o&nbsp;posledním snu starého dubu.</p>
			<p class="MLP-text">Za babiččiných časů však bylo i&nbsp;o&nbsp;tento kus zahrady dobře pečováno. Teď tu bujel jen plevel, jenom kopřivy se tyčily za povalenými zbytky starých soch. Oči měly plné mechu, ale viděly právě tak dobře jako dřív. To muž hledající pohádku už neměl tak dobrý zrak, nemohl pohádky najít. Kde byly?</p>
			<p class="MLP-text">Z&nbsp;korun starých stromů vzlétla černá hejna vran a&nbsp;jeden pták přes druhého křičel:</p>
			<p class="MLP-text">„Odtud! Odtud!“</p>
			<p class="MLP-text">I&nbsp;vyšel ze zahrady a&nbsp;zamířil přes hráz do olšového háje. Tam k&nbsp;malému šestihrannému domku přiléhal husí a&nbsp;kachní dvůr a&nbsp;uvnitř uprostřed jizby seděla stará žena, která tomu všemu vládla. Důkladně věděla o&nbsp;každém sneseném vejci, o&nbsp;každém čerstvě vyklubaném kuřátku, ale ona nebyla pohádkou, kterou muž hledal. To mohla dokázat křestním listem a&nbsp;očkovacím vysvědčením, které byly uloženy v&nbsp;zásuvce.</p>
			<p class="MLP-text">Venku za domem se zvedalo návrší porostlé hlohem a&nbsp;čilimníkem a&nbsp;uprostřed ležel starý náhrobek, který se sem před mnoha lety dostal z&nbsp;městského hřbitova jako památka na jednoho váženého radního. I&nbsp;jeho ženu a&nbsp;jeho pět dcer s&nbsp;rukama sepjatýma a&nbsp;s&nbsp;tuhými krejzlíky okolo krků kameník vytesal. A&nbsp;stačilo, aby ses na náhrobek zahleděl, a&nbsp;měl jsi pocit, že každý kousek kamene vypráví o&nbsp;starých časech. Odjakživa to tak připadalo muži, který se vypravil za pohádkou.</p>
			<p class="MLP-text">A&nbsp;když se dnes přiblížil, spatřil na čele sochy pana radního motýla. Chvilku seděl, hýbal křídly, pak malý kousek popolétl, ale zase se vrátil k&nbsp;pomníku, jako by chtěl poukázat na čtyřlistý jetelíček, který tam rostl. A&nbsp;nebyl jenom jeden, hned sedm jetelových čtyřlístků tisklo se vedle sebe.</p>
			<p class="MLP-text">„Přijde-li štěstí, tedy přijde v&nbsp;plné míře!“ pousmál se muž, utrhl čtyřlístky a&nbsp;strčil je do kapsy. „Vždyť štěstí je právě tak dobré jako hotové peníze, ale nová krásná pohádka by přece jen byla ještě lepší,“ pomyslel si, ale ani tady nebyla k&nbsp;mání.</p>
			<p class="MLP-text">Slunce zapadalo, rudé a&nbsp;velké, a&nbsp;z&nbsp;louky se kouřilo, to, jak bahenní žena vařila. Muž stál sám ve své světnici a&nbsp;hleděl přes louku a&nbsp;rašeliniště na moře. Měsíc jasně svítil, mlžný opar se zvedal z&nbsp;luk, jako by pod ním bylo velké jezero.</p>
			<p class="MLP-text">„Podle pověsti se tu kdysi jezero opravdu rozprostíralo. V&nbsp;měsíčním svitu jako by se zjevoval jeho odraz,“ napadalo muže a&nbsp;přemýšlel o&nbsp;tom, co četl ve městě. Možná je pravda, že Vilém Tell a&nbsp;Holger Dánský nikdy neexistovali, ale mají pevné místo v&nbsp;srdcích lidí, v&nbsp;jejich víře zůstávají&nbsp;– jako to jezero žijící v&nbsp;odrazu měsíce. Ano, bude-li třeba, Holger Dánský se vrátí!</p>
			<p class="MLP-text">Dál stál a&nbsp;přemítal a&nbsp;vtom udeřilo něco silně do okna. Byl to pták? Netopýr či sova, jimž se neotevírá, ani když klepají? Ale to už se okno samo rozlétlo a&nbsp;dovnitř vstrčila hlavu stará žena.</p>
			<p class="MLP-text">„Co si přejete?“ optal se. „A&nbsp;kde jste se tu vzala? A&nbsp;jak to, že vidíte do prvního poschodí! Stojíte na žebříku?“</p>
			<p class="MLP-text">„Máte v&nbsp;kapse čtyřlístek,“ odpověděla. „Úplně přesně&nbsp;– máte jich sedm, a&nbsp;jeden z&nbsp;nich je šestilístek.“</p>
			<p class="MLP-text">„Kdopak jste?“ chtěl vědět muž.</p>
			<p class="MLP-text">„Bahenní žena!“ pravila. „Bahenní žena, která musela odběhnout od vaření. Zátka v&nbsp;sudu pevně držela, ale jedno z&nbsp;bahenních dětí ji vytrhlo, odneslo sem do dvora a&nbsp;z&nbsp;rozpustilosti ji hodilo do okna. Teď mi teče pivo z&nbsp;bečky&nbsp;– a&nbsp;to není nikomu k&nbsp;užitku.“</p>
			<p class="MLP-text">„Ale snad byste mi měla nejdřív vysvětlit…!“ pravil muž.</p>
			<p class="MLP-text">„Teď ne! Teď mám jiné starosti!“ přerušila ho bahenní žena a&nbsp;byla pryč. Když se však chystal zavřít okno, stála tam zas.</p>
			<p class="MLP-text">„Už je to v&nbsp;pořádku!“ řekla. „Ovšem polovinu piva musím zítra převařit, bude-li k&nbsp;tomu počasí. No, a&nbsp;načpak se chcete ptát? Přišla jsem znovu, protože vždycky držím slovo&nbsp;– a&nbsp;kromě toho máte v&nbsp;kapse sedm čtyřlístků, z&nbsp;nichž jeden je šestilístek. To vyžaduje úctu, je to vyznamenání, jež roste u&nbsp;cesty, ale každý ho nenajde. Ale nač se chcete ptát? Nestůjte tu jako panák. Já se musím vrátit ke svojí zátce a&nbsp;bečce!“</p>
			<p class="MLP-text">Tu se muž zeptal na pohádku, chtěl vědět, zda ji bahenní žena někde nepotkala.</p>
			<p class="MLP-text">„I&nbsp;propána!“ spráskla žena ruce. „Pořád ještě nemáte dost pohádek? Já bych řekla, že už o&nbsp;nich nikdo nechce ani slyšet. Teď mají lidé jiné starosti. Ani dětem se již pohádkami nezavděčíte. Dejte chlapcům doutník a&nbsp;děvčátkům nové šaty, to jim přijde víc vhod! Poslouchat pohádky! Kdepak, teď mají všichni důležitější věci na práci!“</p>
			<p class="MLP-text">„Jaké důležitější věci?“ tázal se muž. „A&nbsp;co víte o&nbsp;světě? Vždyť vidíte jen žáby a&nbsp;bludičky!“</p>
			<p class="MLP-text">„Zrovna jsem vám chtěla říct, abyste se měl před bludičkami na pozoru!“ podotkla žena. „O&nbsp;těch bychom měli hovořit, protože jsou venku! Utekly! Přijdete-li za mnou do bažiny, kde se bez mé přítomnosti neobejdou, všechno vám povím. Ale pospěšte si, musíte tam být dřív, než vašich šest čtyřlístků a&nbsp;jeden šestilístek zvadnou a&nbsp;měsíc sejde z&nbsp;oblohy!“ Sotva bahenní žena dořekla, byla tatam.</p>
			<p class="MLP-text">Pak hodiny na věži odbily dvanáct, a&nbsp;nežli uhodily čtvrt, stál muž venku na dvoře, přešel zahradu a&nbsp;ocitl se na louce. Mlha zmizela, neboť bahenní žena přestala vařit.</p>
			<p class="MLP-text">„To byla doba, než jste přišel!“ pravila. „Skřítci sebou umějí jinak hodit! Já jsem ráda, že jsem se narodila jako čarodějnice a&nbsp;patřím do jejich rodu.“</p>
			<p class="MLP-text">„Copak jste mi chtěla říci?“ otázal se muž. „Má to snad co dělat s&nbsp;pohádkou?“</p>
			<p class="MLP-text">„Což nedokážete mluvit o&nbsp;něčem jiném? Nemáte nic jiného v&nbsp;hlavě?“ opáčila čarodějnice.</p>
			<p class="MLP-text">„Dovedete-li to, můžeme pohovořit o&nbsp;poezii budoucnosti,“ řekl muž.</p>
			<p class="MLP-text">„Jen ne tak zvysoka!“ zarazila ho žena.</p>
			<p class="MLP-text">„Myslíte jenom na básnění, vyptáváte se na pohádku, jako by to bylo děvče pro všechno! Je, pravda, nejstarší, ale nikdo z&nbsp;nás na ni takhle nehledí. Znám ji dobře! Byla jsem také kdysi mladá, to není žádná dětská nemoc. Patřila jsem k&nbsp;nejhezčím rusalkám, tančila jsem se svými družkami za měsíčního svitu, naslouchala slavíkovi a&nbsp;na procházkách lesem potkávala slečnu pohádku. Neustále se potloukala někde venku. Hned si ustlala v&nbsp;pootevřeném tulipánu či v&nbsp;luční květině, jindy se vplížila do kostela a&nbsp;zabalila se do smutečních stuh, které splývaly z&nbsp;oltářních svící!“</p>
			<p class="MLP-text">„Jak dobře to všechno znáte!“ řekl obdivně muž.</p>
			<p class="MLP-text">„No, určitě vím aspoň tolik co vy!“ broukla bahenní žena. „Pohádka a&nbsp;poezie, to jsou dva lokte z&nbsp;jednoho kusu, ať je položíš, kam chceš. Všechny vaše skutky a&nbsp;touhy dokážou udělat lepšími a&nbsp;slušnějšími, a&nbsp;u&nbsp;mne je dostanete zadarmo. Mám celou jednu skříň napěchovanou láhvemi s&nbsp;poezií. Její esencí, jemným výtažkem z&nbsp;ní. Kořínky sladkými i&nbsp;hořkými. Mám všechno, co kdo od poezie žádá, aby si tím lidé mohli o&nbsp;svátcích postříkat kapesníky a&nbsp;vonět k&nbsp;tomu.“</p>
			<p class="MLP-text">„To, co říkáte, je nesmírně zvláštní,“ pravil muž. „Vy že máte poezii v&nbsp;láhvích?“</p>
			<p class="MLP-text">„Víc, nežli dokážete snést!“ odvětila žena. „Určitě znáte povídku o&nbsp;dívce, která šlápla na chléb, aby si nezamazala nové botky! Byla i&nbsp;vytištěna.“</p>
			<p class="MLP-text">„Tu jsem sám napsal,“ přikývl muž.</p>
			<p class="MLP-text">„Nu, tak tedy víte,“ pokračovala čarodějnice, „že se za trest propadla do kuchyně bahenní ženy. Ďáblova bába, která tu zrovna byla na návštěvě, si dívky povšimla a&nbsp;vyžádala si ji za podstavec pro svého pravnuka. Dostala ji a&nbsp;mně na oplátku poslala skříň, jež mi není k&nbsp;užitku, jakousi cestovní lékárnu se spoustou láhví plných poezie. Bába také řekla, kde má skříň stát, a&nbsp;tam stojí dosud. Jen pohleďte! Jelikož máte v&nbsp;kapse svých šest čtyřlístků a&nbsp;jeden šestilístek, můžete to vidět!“</p>
			<p class="MLP-text">A&nbsp;opravdu, uprostřed bažiny se tyčila jako veliký neforemný předmět bábina skříň. Podle slov bahenní ženy byla přístupná nejenom jemu, ale komukoli ve všech zemích světa a&nbsp;ve všech dobách, pokud věděli, kde se skříň nachází. Dala se otevírat vpředu i&nbsp;vzadu a&nbsp;rovněž na všech stranách a&nbsp;v&nbsp;rozích. Byl to opravdový umělecký kus, přestože vypadala jako stará rozklížená almara. A&nbsp;všichni básníci světa, a&nbsp;zejména naši domácí, tu byli vypodobněni, jejich duch byl prozkoumán, posouzen, renovován, koncentrován a&nbsp;dán do láhve. S&nbsp;velikým citem, jak se říká, nechceme-li mluvit přímo o&nbsp;geniálnosti, udělala bába výtažek ze všeho, čím chutnal ten či onen básník, přidala k&nbsp;té výjimečnosti trochu ďábelského koření a&nbsp;měla jeho poezii v&nbsp;láhvi pro všechny časy.</p>
			<p class="MLP-text">„Dovolíte, abych se podíval?“ zeptal se muž.</p>
			<p class="MLP-text">„Ovšem, ale musím vám říci ještě vážnější věci!“ odpověděla bahenní žena.</p>
			<p class="MLP-text">„Avšak nyní jsme u&nbsp;skříně!“ namítl muž a&nbsp;přistoupil blíž. „Jsou zde láhve všech velikostí. Co je v&nbsp;téhle? A&nbsp;co v&nbsp;tamté?“</p>
			<p class="MLP-text">„V&nbsp;téhle je to, čemu se říká májová vůně!“ odpověděla žena. „Nikdy jsem ji nezkusila, ale vím, že ukápneš-li jedinou kapku na zem, máš před sebou krásné lesní jezero lemované kosatci, mateřídouškou a&nbsp;divokou mátou. A&nbsp;upustíš-li jen dvě kapky na starý slohový sešit, třeba i&nbsp;z&nbsp;první třídy, stane se z&nbsp;něj divadelní kus, který se dá docela dobře předvést, a&nbsp;dá se nad ní i&nbsp;pěkně usnout, tak silně voní. Nu a&nbsp;tady&nbsp;– snad ze zdvořilosti ke mně&nbsp;– stojí na láhvi napsáno:</p>
			<p class="MLP-text">‚Várka bahenní ženy.‘</p>
			<p class="MLP-text">Zde zase stojí láhev se skandály. Její obsah vypadá, jako by to byla špinavá voda, a&nbsp;taky to špinavá voda je! Ale šumivý prášek a&nbsp;klepy, tři loty<span class="char-style-override-1"><a id="footnote-3409-15-backlink" class="footnote-link" href="#footnote-3409-15">15</a></span> lži a&nbsp;dva gramy pravdy jsou do ní vmíchány březovým prutem, a&nbsp;nikoli prutem z&nbsp;biče, prutem vloženým do solného močálu či vyřezaným z&nbsp;krvavého hříšníkova těla, a&nbsp;není to ani kus školní metly. Nikoli, je to prut z&nbsp;koštěte, jímž se vymetala stoka.</p>
			<p class="MLP-text">Tato láhev obsahuje zbožnou poezii kostelních písní. Každá kapka vydává zvuk podobný vrzání pekelných vrat a&nbsp;je zhotovena z&nbsp;krve a&nbsp;potu bičovaných. Někteří říkají, že je to jen holubí žluč. Jiní ovšem tvrdí, že holubi jsou nejdobrosrdečnější zvířata a&nbsp;že žádnou žluč nemají. Ale to zní jen z&nbsp;úst lidí, kteří neznají přírodopis.“</p>
			<p class="MLP-text">Na dalším místě stála láhev nad všechny láhve. Šlo o&nbsp;láhev s&nbsp;všedními příběhy. Zabírala téměř celou polovinu skříně a&nbsp;byla převázána vepřovinou a&nbsp;blánou z&nbsp;měchýře, protože jinak ztrácela svoji sílu. Na každý národ v&nbsp;ní čekala jeho vlastní polévka&nbsp;– vytékala podle toho, jak se láhev obrátila či otáčela. Byla tu starogermánská krvavá polévka s&nbsp;loupežnickými knedlíčky i&nbsp;obyčejná řídká domácí polévka. Skuteční dvorní radové v&nbsp;ní leželi jako zelenina a&nbsp;na povrchu plavala filozofická mastná oka. A&nbsp;nechyběla ani anglická guvernantská polévka a&nbsp;francouzská potage à la coque, jež se připravuje z&nbsp;kohoutích noh a&nbsp;vrabčích vajec. Ale nejlepší z&nbsp;polévek byla kodaňská, ovšem to prý říkali jen domorodci.</p>
			<p class="MLP-text">Rovněž tragédie tu byla k&nbsp;mání&nbsp;– v&nbsp;láhvi od šampaňského. Mohla kdykoli vybuchnout, ale to se od takové láhve očekává. Veselohra připomínala písek, jaký se hází lidem do očí, aspoň veselohra jemnějšího zrna. I&nbsp;drsnější kusy byly stáčeny do láhve, ale jen ve formě námětů budoucích kusů a&nbsp;ty názvy byly většinou to nejlepší.</p>
			<p class="MLP-text">Muž se během toho složitého vysvětlování několikrát hluboce zamyslel, ale bahenní žena rychle hovořila dál, jako by to chtěla mít co nejdříve za sebou.</p>
			<p class="MLP-text">„Tak, snad jste se už do skříně nadíval dost,“ pravila, „a je vám srozumitelné, co všechno tam je. Ale to důležitější dosud nevíte. Bludičky jsou ve městě! A&nbsp;to je mnohem závažnější než poezie a&nbsp;pohádky. Udělala bych sice líp, kdybych si dala pusu na zámek, ale nedokážu to. Musí to ze mne ven. Bludičky jsou ve městě! Utekly! Mějte se na pozoru, lidé!“</p>
			<p class="MLP-text">„Nerozumím ani jedinému vašemu slovu!“ pokrčil muž rameny.</p>
			<p class="MLP-text">„Tak si laskavě sedněte na tu skříň!“ řekla čarodějnice. „Ale opatrně, ať nespadnete dovnitř a&nbsp;nerozbijete láhve, víte, co v&nbsp;nich je! A&nbsp;já vám povím, co se stalo včera. Pochybuji, že to bylo poprvé, už k&nbsp;tomu určitě došlo i&nbsp;dřív. Jak dlouho to trvalo kdysi, nevím, ovšem tentokrát půjde o&nbsp;365 dní. Víte přece, kolik je dní v&nbsp;roce?“ ujistila se bahenní žena. A&nbsp;pokračovala:</p>
			<p class="MLP-text">„Ano, něco velkého se událo v&nbsp;močálu během včerejší dětské slavnosti na počest nově narozené bludičky. Vlastně se o&nbsp;půlnoci narodilo celkem dvanáct bludiček, a&nbsp;jak říkám, byla to velká událost pro celý močál a&nbsp;rovněž důvod k&nbsp;tomu, aby všechny ostatní bludičky tančily po bažinatých lukách jako malá světélka. Já seděla tady na skříni a&nbsp;všech dvanáct novorozeňat jsem měla v&nbsp;klíně. Svítila jako svatojanské mušky a&nbsp;také již začínala poskakovat, ano, každou minutu nabývala na velikosti, takže než uplynulo čtvrt hodiny, byla všechna tak velká jako jejich otec či strýc. A&nbsp;je starý zákon či výsada, že stojí-li měsíc právě tak, jak stál včera, a&nbsp;vítr věje, jako vál včera, mohou se všechny bludičky, které se narodí ve správnou hodinu v&nbsp;ten okamžik stát lidmi, jednat jako lidé a&nbsp;po celý rok nad lidmi uplatňovat svou moc. Mohou pobíhat po zemi i&nbsp;vzduchem, nebojí-li se, že spadnou do moře nebo že je silná bouře odfoukne. Mohou vstoupit do člověka, mluvit a&nbsp;konat za něj libovolné pohyby. Smějí na sebe vzít jakoukoli podobu, jednat v&nbsp;jejím duchu, aniž by ovšem zapomněly, že za ten jeden rok musí svést na scestí 365 lidí, odvést je od pravdy a&nbsp;všeho dobrého, a&nbsp;to ve velkém stylu. Tím dosáhnou toho nejvyššího, co si mladé bludičky mohou vysloužit&nbsp;– stanou se běžci před kočárem samotného ďábla, smějí nosit ohnivě rudé šaty a&nbsp;chrlit plameny. O&nbsp;tom se může obyčejným bludičkám jenom snít, ale tato role je spojena i&nbsp;s&nbsp;mnoha těžkostmi a&nbsp;nebezpečími. Když člověk prohlédne, že má co do činění s&nbsp;bludičkou, může ji odfouknout a&nbsp;ona musí zpět do močálu. A&nbsp;jestliže bludička sama dřív, než uplyne rok, zatouží uvidět svou rodinu, je s&nbsp;ní také konec. Nemůže již jasně hořet a&nbsp;záhy zhasne docela, aby se už nikdy nerozsvítila. A&nbsp;uplyne-li rok bez toho, že by odvrátila 365 lidí od pravdy, dobra a&nbsp;krásna, musí ve ztrouchnivělém stromě bez pohnutí světélkovat, což je pro nepokojnou bludičku ten nejstrašlivější trest.</p>
			<p class="MLP-text">Tohle všechno jsem věděla a&nbsp;pověděla těm dvanácti bludičkám rozpustile se radujícím na mém klíně. A&nbsp;řekla jsem jim i&nbsp;to, že by bylo nejbezpečnější a&nbsp;nejpohodlnější vzdát se cti být vyvolenou a&nbsp;nic nepodnikat. O&nbsp;tom ovšem mladá světélka nechtěla ani slyšet, už před sebou viděla své žhoucí šaty a&nbsp;plameny, jež jim šlehají z&nbsp;krku.</p>
			<p class="MLP-text">‚Zůstaňte pěkně doma!‘ říkaly i&nbsp;další staré bludičky.</p>
			<p class="MLP-text">‚Jen běžte a&nbsp;hrajte si s&nbsp;lidmi,‘ překřikovali je ostatní. ,Lidé vysuší vaši louku! Co se pak stane s&nbsp;vašimi potomky?‘</p>
			<p class="MLP-text">‚Ano, chceme plápolat, chceme plápolat!‘ volaly novorozené slečinky, a&nbsp;tak bylo rozhodnuto a&nbsp;začal minutový ples, kratší nemohl být! Rusalky se třikrát zatočily v&nbsp;kruhu s&nbsp;ostatními, aby nevypadaly pyšně&nbsp;– jindy tančí jen spolu. Poté byly rozdány kmotrovské dary, jako oblázky létaly po močálové hladině. Každá z&nbsp;rusalek dala cíp svého závoje: ‚Vezmi si jej,‘ volaly, ‚pak zvládneš i&nbsp;ten nejtěžší tanec, složité vzlety a&nbsp;obraty. Získáš držení těla, s&nbsp;nímž můžeš do té nejlepší společnosti.‘ A&nbsp;krkavec učil každou bludičku říkat: ‚Tak, tak, tak!‘ v&nbsp;pravou chvíli, a&nbsp;i to je dar, který se cení. Sova a&nbsp;čáp rovněž něco pustili, ale prý to nestálo za řeč, tedy o&nbsp;tom nemá smysl hovořit. Divoká honitba krále Valdemara se právě řítila přes močál, a&nbsp;když panstvo uslyšelo o&nbsp;slavnosti, hned věnovalo dva jemné psy, kteří dovedou běhat s&nbsp;větrem o&nbsp;závod a&nbsp;ještě unesou jednu až tři bludičky.</p>
			<p class="MLP-text">Dva staří upíři zase oslavence naučili umění prolézt klíčovou dírkou a&nbsp;nabídli se, že mladé bludičky dovezou do měst. Obvykle tam jezdívali vzduchem na vlastních kšticích svázaných do uzlů, ale nyní si sedli na honicí psy, bludičky, které měly lákat lidi, vzali na klín&nbsp;– a&nbsp;frr, byli pryč. To vše se stalo včera v&nbsp;noci.</p>
			<p class="MLP-text">Nyní jsou bludičky ve městě a&nbsp;již započaly své rejdy. Asi byste chtěl vědět jak! Tak chviličku. Můj velký prst je jako barometr, vždycky něco poví.“</p>
			<p class="MLP-text">„Ale vždyť to je celá pohádka,“ pravil muž.</p>
			<p class="MLP-text">„Ne, to je jenom začátek,“ odpověděla žena. „Nebo mi snad dovedete povědět, koho právě nyní bludičky ve městě svádějí a&nbsp;v&nbsp;jaké podobě?“</p>
			<p class="MLP-text">„Myslím,“ řekl muž, „že by se dal napsat celý román o&nbsp;bludičkách, celých dvanáct dílů, každý o&nbsp;jedné bludičce, a&nbsp;možná i&nbsp;divadelní hra.“</p>
			<p class="MLP-text">„Tu byste měl napsat,“ pravila žena, „či raději to nechte tak.“</p>
			<p class="MLP-text">„Ano, to je pohodlnější,“ řekl muž, „vyhnete se novinovým kritikám, jež jsou pro autora stejně nepříjemné jako pro bludičku ležet ve shnilém stromě a&nbsp;nesmět ani ceknout.“</p>
			<p class="MLP-text">„To se mne netýká,“ řekla žena, „jen radím nechat psát jiné, ať už to dovedou, nebo nedovedou! Ne proto, že bych vám nechtěla dát čep, který otevírá láhve s&nbsp;poezií, ale zdá se mi, že jste si už dost poinkoustil prsty, abyste mohl být syt neustálého běhání za pohádkou. Vždyť jsou mnohem důležitější věci na práci. Snad jste porozuměl, co se chystá.“</p>
			<p class="MLP-text">„Bludičky jsou ve městě!“ přikývl muž. „Slyšel jsem a&nbsp;porozuměl. Ale co chcete, abych dělal? Znectili by mne, kdybych na potkání říkal: ‚Podívejte se, tamhle jde bludička v&nbsp;našem poctivém šatu!‘“</p>
			<p class="MLP-text">„Ony chodí také ve spodničkách!“ namítla žena. „Vždyť jsem vám říkala, že se mohou přistrojit na nejrůznější způsob. Chodí do kostela, ne však kvůli Pánubohu, ale aby vjely do faráře! Řeční na volebních schůzích, ovšem ne kvůli blahu země, nýbrž pro vlastní prospěch. Vyznají se jak v&nbsp;umění malířském, tak i&nbsp;divadelním, avšak jakmile je ovládnou, je po něm veta.</p>
			<p class="MLP-text">Ale já tu melu a&nbsp;melu, vytreperendím všechno, co mám na jazyku, a&nbsp;ještě ke škodě vlastní rodiny. Jenže jednou je mi určeno být zachránkyní lidí! To jen abyste věděl, že to není žádná moje dobrá vůle a&nbsp;nečekám, že mne za to vyznamenají. Dokonce se domnívám, že to je to nejbláhovější na světě&nbsp;– povídat takové věci básníkovi, od kterého se to dozví celé město.“</p>
			<p class="MLP-text">„Město si z&nbsp;toho k&nbsp;srdci mnoho nevezme!“ řekl muž. „Nikoho to neznepokojí. Budou myslet, že vyprávím pohádku, i&nbsp;kdybych na ně s&nbsp;největší vážností volal: ‚Mějte se všichni na pozoru! Bludičky jsou ve městě, řekla čarodějnice.‘“</p>
<p class="MLP-text">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-15" class="footnote-anchor" href="#footnote-3409-15-backlink">15</a>  Stará jednotka váhy, asi 16 gramů. <span class="MLP-znak-kurziva-9b char-style-override-2">Pozn. red.</span></p>
				</div>
			</div>
		</div>
</body>
</html>