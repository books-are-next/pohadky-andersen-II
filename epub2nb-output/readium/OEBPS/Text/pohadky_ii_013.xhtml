<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-10</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-9" class="MLP-uroven2-kapitola">V&#160;<a id="x.8259"></a>poslední den</p>
			<p class="MLP-text-bez1radku">Nejposvátnější mezi všemi dny našeho života je den, kdy zemřeme. Je to poslední den, který je nám dopřán, den veliké posvátné proměny. Přemýšlel jsi už opravdově a&#160;vážně o&#160;této rozhodující, nade vší pochybnost poslední hodině svého pobytu na tomto světě?</p>
			<p class="MLP-text">Byl jeden muž, muž přísné víry, jak mu říkali, hrdinný obhájce Písma, jež pro něj bylo zákonem, horlivý služebník všemocného Boha. Smrt stála právě u&#160;jeho lože a&#160;měla nebeský, ale přísný obli­čej.</p>
			<p class="MLP-text">„Přišel tvůj čas, následuj mne!“ pravila. Pak se dotkla svým chladným prstem jeho nohou a&#160;ony zledovatěly. Dotkla se také jeho čela a&#160;potom jeho srdce, jež pod tím dotekem puklo, a&#160;duše šla za andělem Smrti.</p>
			<p class="MLP-text">Ale v&#160;těch několika vteřinách, kdy byl zasvěcován smrti od nohou až k&#160;čelu a&#160;srdci, proběhlo myslí umírajícího jako velké těžké mořské vlny vše, co mu život přinesl a&#160;přivodil. Zřel jediným pohledem dolů, do závratné hloubky, a&#160;ten pohled obsahoval jediným bleskem myšlenky celou tu nesmírnou cestu&#160;– v&#160;jednom jediném pohledu zračil se náhle nesčetný roj hvězd zahrnující do sebe tělesa a&#160;světy širých prostor.</p>
			<p class="MLP-text">V&#160;takovém okamžiku chvěje se hrůzou ustrašený hříšník a&#160;nemá nic, oč by se mohl opřít, je mu, jako by klesal do nekonečné prázdnoty, zatímco věřící opírá hlavu o&#160;Boha s&#160;odevzdaností dítěte:</p>
			<p class="MLP-text">„Buď vůle tvá!“</p>
			<p class="MLP-text">Leč tento umírající neměl mysl dítěte, vším svým ustrojením byl muž. On se nechvěl hrůzou jako hříšník, vždyť byl vždycky pravověrný&#160;– náboženské obřady vykonával s&#160;veškerou přísností a&#160;odsuzoval miliony, jež šly širokou cestou ke zkáze. Mečem a&#160;ohněm byl připraven zničit jejich těla, neboť byl přesvědčen, že jejich duše již zničeny byly a&#160;navždy zůstanou. Zato jeho poslední cesta měla být cestou k&#160;nebi, které před ním mělo otevřít bránu slibující milost.</p>
			<p class="MLP-text">Provázel tedy pokojně duši, jež odcházela s&#160;andělem Smrti, ale přece se ještě jednou ohlédl po loži, kde v&#160;rubáši ležel pozemský, cizí obraz jeho „já“. Pak letěli a&#160;šli&#160;– a&#160;zdálo se, že současně putují obrovskou síní i&#160;lesem. Byli v&#160;přírodě, ale vše tu bylo přistřiženo, napjato, přivázáno a&#160;postaveno do řady jako ve starých francouzských zahradách. A&#160;mezitím se konala jakási podivná maškaráda.</p>
			<p class="MLP-text">„To je lidský život!“ kývl anděl Smrti k&#160;postavám, jež míjeli.</p>
			<p class="MLP-text">Všechny byly víceméně zakukleny&#160;– ty, které chodily v&#160;sametu a&#160;zlatě, nepatřily vždy k&#160;nejušlechtilejším či nejmocnějším a&#160;za nejchudší a&#160;malé nebylo možné označit pouze ty, které na sobě měly bědný šat. Ano, byla to velice zvláštní maškaráda. A&#160;duši následující anděla Smrti nejvíce překvapilo, když viděla, že všichni dohromady pod svým šatem cosi nenápadně schovávají, cosi, o&#160;čem však ostatní velice dobře vědí, neboť druh se vrhal na druha a&#160;trhal jej tak dlouho, dokud jeho tajemství neodhalil.</p>
			<p class="MLP-text">A&#160;byla to u&#160;jednoho krysí hlava, u&#160;druhého šklebící se opice, u&#160;třetího ohyzdný kozel&#160;– a&#160;tak to šlo dál a&#160;dál, až k&#160;slizkému hadu a&#160;leklé rybě. U&#160;každého se dalo najít zvíře, jež s&#160;sebou všichni nosíme, zvíře, které navzdory tomu, že pevně srostlo s&#160;člověkem, poskakovalo a&#160;mrskalo sebou, chtělo ven, přestože je každý pečlivě zakrýval šatem, jejž ostatní strhávali s&#160;voláním:</p>
			<p class="MLP-text">„Vidíš? Jen se dobře podívej! To je on! To je ona!“</p>
			<p class="MLP-text">Ano, nejvyšší touhou bylo odhalit bídu druhovu.</p>
			<p class="MLP-text">„Řekneš mi, jaké zvíře provází mne?“ ptala se putující duše.</p>
			<p class="MLP-text">A&#160;anděl Smrti ukázal před sebe na pyšnou postavu, jíž se kolem hlavy leskla pestrobarevná svatozář, ale v&#160;jejímž srdci se ukrývaly nohy páva.</p>
			<p class="MLP-text">Svatozář byla jen ptákův pestrý ocas!</p>
			<p class="MLP-text">Pak putovali dál a&#160;velcí ptáci ohyzdnými, avšak zřetelně lidskými hlasy křičeli z&#160;větví stromů:</p>
			<p class="MLP-text">„Ty, poutníku Smrti, pamatuješ si na nás?“</p>
			<p class="MLP-text">Byly to všechny zlé myšlenky a&#160;žádosti z&#160;dob mužova života. Z&#160;nich vycházelo to volání:</p>
			<p class="MLP-text">„Nezapomněls na nás?“</p>
			<p class="MLP-text">A&#160;duše mířící do nebe se na okamžik zachvěla, neboť dobře poznala všechny, kdo tu nyní vystupovali jako svědkové.</p>
			<p class="MLP-text">„V&#160;našem těle ani v&#160;naší povaze nepřebývá nic dobrého,“ pravila, „ale u&#160;mne se myšlenky nikdy nezměnily ve skutky, svět nikdy nespatřil plody toho zlého ovoce!“ A&#160;přidala do kroku, aby co nejdříve unikla usvědčujícím skřekům, avšak velcí černí ptáci ji nepřestali obletovat. Stále se vznášeli v&#160;kruzích kolem ní a&#160;křičeli, jako by je mělo být slyšet po celém světě. Duše prchala jako štvaná laň, až muž při každém kroku narážel o&#160;kameny. Řezaly ho do nohou a&#160;působily mu tím nesnesitelnou bolest.</p>
			<p class="MLP-text">„Kde se tu berou ty ostré kameny? Je jich po zemi jako suchého listí!“</p>
			<p class="MLP-text">„To je každé neprozřetelné slovo, které jsi vypustil. Neboť každé takové slovo zranilo srdce tvého bližního mnohem hlouběji než kameny, jež se nyní zarývají do tvých nohou!“</p>
			<p class="MLP-text">„O&#160;tom jsem nikdy nepřemýšlel!“ přiznal muž&#160;– a&#160;vtom zaznělo vzduchem:</p>
			<p class="MLP-text">„Nesuď a&#160;nebudeš souzen!“</p>
			<p class="MLP-text">„Neboť jsme všichni zhřešili!“ přikývla duše, ale muž se jí postavil.</p>
			<p class="MLP-text">„Já jsem zachovával zákon a&#160;evangelium, dělal jsem, co jsem dělat mohl, nejsem proto jako ostatní!“ Do toho stanuli před nebeskou branou a&#160;anděl, jenž strážil vchod, se tázal:</p>
			<p class="MLP-text">„Kdo jsi? Pověz mi o&#160;své víře a&#160;dokaž ji svými skutky!“</p>
			<p class="MLP-text">„Plnil jsem přísně všechna přikázání! Ponížil jsem se před očima světa, nenáviděl jsem a&#160;stíhal zlo i&#160;zlé, ty, kteří jdou širokou cestou do věčné záhuby. A&#160;chci to dělat nadále, ohněm i&#160;mečem, budu-li moci!“</p>
			<p class="MLP-text">„Jsi tedy z&#160;vyznavačů Mohamedových!“ pravil anděl.</p>
			<p class="MLP-text">„Ne, to ne!“</p>
			<p class="MLP-text">„Kdo mečem zachází, mečem i&#160;schází, praví Syn Boží, ale ty toho názoru nejsi. Možná jsi tedy synem Izraele, jenž praví s&#160;Mojžíšem: Oko za oko a&#160;zub za zub!“</p>
			<p class="MLP-text">„Jsem křesťan!“</p>
			<p class="MLP-text">„To nepoznávám z&#160;tvé víry a&#160;tvých skutků. Víra Kristova hlásá odpuštění, lásku a&#160;milost!“</p>
			<p class="MLP-text">„Milost!“ znělo nekonečnou prostorou a&#160;nebeská brána se otevřela a&#160;duše vstoupila do otevřené krásy.</p>
			<p class="MLP-text">Světlo, které odtud zářilo, bylo ale tak oslňující, tak pronikavé, že před ním duše ustoupila jako před taseným mečem. Také zvuky písně, jež se z&#160;nekonečného prostoru linuly, zněly tak vroucně a&#160;dojemně, že to žádný pozemský jazyk neumí vypovědět. Duše se před nimi zachvěla, skláněla se hlouběji a&#160;stále hlouběji, nebeský jas do ní pronikal a&#160;ona cítila a&#160;vnímala to, co nikdy předtím&#160;– tíhu svojí pýchy, svojí tvrdosti a&#160;svých hříchů.</p>
			<p class="MLP-text">Tak se v&#160;ní vyjasnilo a&#160;s&#160;ní i&#160;v&#160;mužově srdci.</p>
			<p class="MLP-text">„Co dobrého jsem na světě vykonal, vykonal jsem, protože jsem nemohl jinak, avšak to zlé&#160;– to bylo ze mne samého!“ pravil.</p>
			<p class="MLP-text">A&#160;jeho duše oslepená čistým nebeským světlem začala bezmocně klesat, aspoň se jí to zdálo, zhroucená do sebe samotné, sražená ze své výjimečnosti, nezralá pro království nebeské a&#160;v&#160;myšlenkách na přísného, spravedlivého Boha neschopná ze sebe vypravit:</p>
			<p class="MLP-text">„Milost!“</p>
			<p class="MLP-text">A&#160;přece milost přišla, neočekávaná a&#160;bezmezná.</p>
			<p class="MLP-text">Duše vnímala Boží nebesa v&#160;celém tom nekonečném prostoru okolo sebe a&#160;cítila, jak ji povznáší Boží láska, jež proudí kolem jako nevyčerpatelná síla.</p>
			<p class="MLP-text">„Svatá, svatá, milostivá a&#160;věčná budiž, duše lidská!“ zaznělo do toho sborem.</p>
			<p class="MLP-text">A&#160;my všichni, ano, my všichni se budeme ve svůj poslední den chvět jako duše, o&#160;níž jsme vyprávěli. Budeme se chvět před září a&#160;nádherou nebeské říše, budeme se hluboko sklánět, pokorně klesat, a&#160;přece se budeme&#160;– neseni Jeho láskou a&#160;Jeho milostí udržováni&#160;– vznášet do nových prostor. Očištěni, ušlechtilejší a&#160;lepší, přiblížíme se kráse světla a&#160;jím posíleni vstoupíme do věčného jasu.<a id="x.8262"></a></p>
		</div>
</body>
</html>