<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-25</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-24" class="MLP-uroven2-kapitola">Anna Bětka</p>
			<p class="MLP-text-bez1radku">Anna Bětka byla krev a&nbsp;mléko, mladá, veselá a&nbsp;krásná na pohled. Zuby jí jen svítily, její oči byly jasné, noha lehká v&nbsp;tanci a&nbsp;mysl měla ještě lehčí. Co z&nbsp;toho pošlo? Ošklivý chlapec!</p>
			<p class="MLP-text">Anna Bětka jej dala na vychování k&nbsp;cestářově ženě a&nbsp;sama sedala v&nbsp;hraběcím zámku v&nbsp;šatech z&nbsp;hedvábí a&nbsp;sametu. Ani větřík ji nesměl ovanout, nikdo jí nesměl říci špatného slova, pranic jí nesmělo uškodit! Kojila přece hraběcí dítě, jemné jako princ a&nbsp;krásné jako anděl. Ach, jak to dítě milovala! Její vlastní zatím dlelo u&nbsp;cestářů, kde hrnec nepřekypoval.</p>
			<p class="MLP-text">Chlapec plakal hlady, většinou však nikdo nebyl doma&nbsp;– a&nbsp;co nikdo neslyší, to s&nbsp;nikým nehne. Nakonec se vždy uplakal do spánku, v&nbsp;němž naštěstí necítíš ani hlad, ani žízeň. Spánek je dobrý vynález! Tak s&nbsp;utíkajícími léty&nbsp;– v&nbsp;nichž rostou i&nbsp;plevy, jak se říká&nbsp;– synek Anny Bětky dospíval. Už neplakal, pouze v&nbsp;růstu zůstával opožděný. Jinak se ovšem zcela sžil s&nbsp;rodinou, která za něj dostala peníze. Anna Bětka se ho zbavila nadobro, byla městskou dámou a&nbsp;vedlo se jí dobře. Ven vycházela jen v&nbsp;klobouku, nikdy ale nezamířila k&nbsp;cestářovu domu. Jednak to bylo daleko od města a&nbsp;pak nevěděla, co by tam dělala. Chlapec byl jejich a&nbsp;dařilo se mu. A&nbsp;aby za stravu také něco užitečného dělal, pásal černou krávu Madse Jensena.</p>
			<p class="MLP-text">Však dovedl pást, i&nbsp;leccos jiného svedl! Hlídací pes v&nbsp;panském sídle sedí za slunka hrdě na střeše své boudy a&nbsp;štěká na každého, kdo jde okolo. Přijde-li déšť, vleze dovnitř a&nbsp;pěkně si hoví v&nbsp;suchu a&nbsp;teple. Chlapec Anny Bětky sedal za slunka i&nbsp;za deště v&nbsp;příkopu. Ořezával kus dřívka, těšil se na ostružiny, neboť na jaře viděl tři ostružiníky v&nbsp;květu, a&nbsp;v&nbsp;plískanicích promokal na kůži, jen ostrý vítr mu vysušoval šaty na těle. Když přišel domů, byl plísněn a&nbsp;bit a&nbsp;ostatní děti říkaly, že je ošklivý a&nbsp;nevzhledný.</p>
			<p class="MLP-text">Takže, jak se dařilo chlapci Anny Bětky? Jakpak se mu mělo dařit? Nikdy nebyl milován a&nbsp;nakonec byl bez výstrahy hozen do neznámého světa. V&nbsp;chatrném člunu se vydal na moře, držel kormidlo, když se lodník posiloval, a&nbsp;nevzhledný byl, zmrzlý a&nbsp;hltavý. Soudil bys, že se nikdy dosyta nenajedl. A&nbsp;také že nenajedl.</p>
			<p class="MLP-text">S&nbsp;blížícím se koncem roku vládlo vlhké a&nbsp;větrné počasí. Vítr studil skrz šaty, zvláště na moři, a&nbsp;přece plul dál ten chatrný člun o&nbsp;jedné plachtě pouze se dvěma muži na palubě. I&nbsp;když spíše jen půldruhého jich bylo&nbsp;– lodník a&nbsp;jeho tovaryš. Šero už bylo skoro celý den a&nbsp;lodník v&nbsp;řezavém chladu popíjel kořalku. Ta aspoň zevnitř zahřeje. Sklínka naplněná až po okraj před ním stála&nbsp;– uraženou nožičku nahrazoval modře pomalovaný kus dřívka.</p>
			<p class="MLP-text">„Jeden hlt udělá dobře, dva udělají ještě líp,“ soudil muž a&nbsp;chlapec zatím seděl u&nbsp;kormidla a&nbsp;svíral je svýma tvrdýma dehtem ušpiněnýma rukama. Pořád stejně ošklivý, se zježenými vlasy, pomalý a&nbsp;zakrnělý byl cestářův syn. V&nbsp;matrice však stálo, že je Anny Bětky.</p>
			<p class="MLP-text">A&nbsp;vítr spěchal svým způsobem a&nbsp;loďka rovněž! Plachta se vzdouvala, byl to víc let než jízda, zima a&nbsp;vlhko vládly kolem. Ale moře ještě neřeklo své poslední slovo.</p>
			<p class="MLP-text">Stůj! Co to bylo! Co to prasklo, co se stalo s&nbsp;lodí? Proč se otáčí kolem! Přišla průtrž mračen, zvedla se pěnivá vlna? A&nbsp;vtom chlapec u&nbsp;kormidla hlasitě vzkřikl:</p>
			<p class="MLP-text">„Prokristapána!“</p>
			<p class="MLP-text">Loď narazila na veliký kámen na mořském dně a&nbsp;klesala jako děravá bota. Potápěla se se vším všudy, i&nbsp;s&nbsp;tím půldruhým mužem. A&nbsp;nikdo kromě ukřičených racků a&nbsp;ryb to neviděl. Vlastně ani ryby to pořádně neviděly, neboť polekaně odplavaly, když se voda proudem vevalila do lodi.</p>
			<p class="MLP-text">Pohřbeni byli oba, pohřbeni, zapomenuti! Jenom sklínka s&nbsp;kouskem dřeva místo podstavce se nepotopila. Dřevo ji drželo nahoře, plula dál, aby se dříve či později vržena na břeh rozbila.</p>
			<p class="MLP-text">Kdy a&nbsp;kde už nebylo důležité, jen to, že sloužilo a&nbsp;bylo milováno. Takový osud nepotkal chlapce Anny Bětky! Ale v&nbsp;říši nebeské nebude moci říci žádná duše:</p>
			<p class="MLP-text">„Nikdy mě nikdo nemiloval!“</p>
			<p class="MLP-text">Anna Bětka byla ve městě již tak mnoho let, že jí říkali paní, a&nbsp;zvedala pyšně hlavu, zvlášť když hovořila o&nbsp;dobách v&nbsp;hraběcím domě, kdy jezdila v&nbsp;kočáře a&nbsp;rozprávěla s&nbsp;hraběnkou a&nbsp;baronesami. Její sladké hrabátko byl rozkošný Boží andělíček, nejdražší duše. Milovala jej a&nbsp;hošík zase miloval ji. Mazlili se spolu, byl její radostí, polovinou jejího života. Nyní, kdy byl už veliký, zrovna dovršil čtrnáct let, byl nejen krásný, ale i&nbsp;učený. Ovšem ona ho neviděla od doby, co jej nosila na rukou.</p>
			<p class="MLP-text">„Jednou se tam ale vypravím!“ říkala Anna Bětka. „Musím ke svému potěšení, ke svému sladkému drahouškovi! Jistě i&nbsp;on touží po mně, má mě rád, jako tehdy, když mě brával svýma andělskýma ručkama okolo krku a&nbsp;říkal: ‚Anno! Bětko!‘</p>
			<p class="MLP-text">Ano, musím jej ještě spatřit, stůj co stůj.“</p>
			<p class="MLP-text">A&nbsp;tak se tam rozjela a&nbsp;pěšky došla zbytek cesty k&nbsp;hraběcímu zámku. Byl stejně nádherný jako dřív, obklopený pěstěným sadem, avšak v&nbsp;domě byli všichni lidé cizí, ani jediný z&nbsp;nich neslyšel o&nbsp;Anně Bětce, nevěděli, co kdysi znamenala.</p>
			<p class="MLP-text">Však jim to řekne hraběnka a&nbsp;také její chlapec. Řeknou, jak po svém svěřenci toužila!</p>
			<p class="MLP-text">Ale musela čekat a&nbsp;čekání bývá dlouhé! Než šlo panstvo ke stolu, byla však přece pozvána k&nbsp;hraběnce. Paní ji přívětivě oslovila, nicméně svého sladkého chlapce měla spatřit až po obědě, teprve pak byla opět zavolána dovnitř.</p>
			<p class="MLP-text">A&nbsp;viděla, jak vyrostl, jak byl štíhlý! A&nbsp;přelíbezné oči měl a&nbsp;andělská ústa! Díval se na ni, ale neřekl ani slova. Nepoznal ji, o&nbsp;tom nebylo pochyb. Obrátil se, chtěl zase jít, avšak tu se chopila jeho ruky a&nbsp;přitiskla ji ke svým rtům.</p>
			<p class="MLP-text">„No, dobře, dobře!“ řekl. Nic víc. Jen s&nbsp;tím se vzdálil miláček jejích myšlenek, hoch, jehož bezmezně milovala, její pozemská pýcha.</p>
			<p class="MLP-text">Anna Bětka vyšla ze zámku a&nbsp;smutně vykročila k&nbsp;domovu.</p>
			<p class="MLP-text">Byl k&nbsp;ní tak cizí, neměl o&nbsp;ni nejmenší zájem, nepromluvil na ni jediného vlídného slova, on, jehož navždy uchovávala v&nbsp;srdci. A&nbsp;tu se snesla na silnici veliká černá vrána, křikla a&nbsp;křikla ještě jednou.</p>
			<p class="MLP-text">„Hej,“ pravila, „tys nějaký zlověstný pták!“</p>
			<p class="MLP-text">A&nbsp;pak, protože cesta vedla okolo cestářova domu, se zastavila s&nbsp;cestářkou, jež stála ve dveřích.</p>
			<p class="MLP-text">„Tobě se asi daří dobře!“ pravila ubohá žena. „Jsi pěkná a&nbsp;silná. Tobě je hej!“</p>
			<p class="MLP-text">„Opravdu?“ opáčila Anna Bětka.</p>
			<p class="MLP-text">„Loď, na které se plavil, ztroskotala!“ pokračovala žena. „Lodník Lars i&nbsp;chlapec se utopili. A&nbsp;já doufala, že mi jednou pomůže pár haléři. Ale je konec. Teď, kdy by již nic nestál!“</p>
			<p class="MLP-text">„Utopili se!“ pravila Anna Bětka a&nbsp;pak už o&nbsp;tom nemluvily. Anna Bětka byla příliš zarmoucena chováním hrabátka, kvůli kterému vážila tak dlouhou cestu. Také peníze to stálo a&nbsp;radost, která ji čekala, nebyla veliká. Ale o&nbsp;tom se nezmínila. Vždyť by si cestářova žena mohla myslet, že již není u&nbsp;hraběcí rodiny oblíbená.</p>
			<p class="MLP-text">A&nbsp;tu opět vzkřikla vrána nad její hlavou.</p>
			<p class="MLP-text">„Ta černá havěť,“ pravila Anna Bětka, „mě dnes nějak pronásleduje!“</p>
			<p class="MLP-text">Přinesla s&nbsp;sebou kávu a&nbsp;cikorii<span class="char-style-override-1"><a id="footnote-3409-12-backlink" class="footnote-link" href="#footnote-3409-12">12</a></span>, a&nbsp;to bylo pro cestářku dobrodiní. Pozvala Annu Bětku dovnitř a&nbsp;honem spěchala postavit vodu.</p>
			<p class="MLP-text">Anna Bětka usedla na židli, ale v&nbsp;příští chvíli usnula a&nbsp;zdálo se jí o&nbsp;tom, o&nbsp;němž se jí dříve nikdy nezdálo. Bylo to divné, ale snila o&nbsp;svém vlastním dítěti, které v&nbsp;tomto domě hladovělo a&nbsp;křičelo, když bylo špinavé, mokré a&nbsp;samo. Teď leží bůhvíkde v&nbsp;hlubokém moři. A&nbsp;snila dál, že sedí tam, kde opravdu seděla, že cestářka vedle vaří kávu, cítila její vůni a&nbsp;viděla, že ve dveřích stojí kdosi právě tak hezký, jako bývalo hrabátko, a&nbsp;ten maličký pravil:</p>
			<p class="MLP-text">„Nyní svět zanikne! Ale ty se můžeš podržet mne, vždyť jsi moje matka. Máš anděla v&nbsp;nebeské říši! Drž se mne!“</p>
			<p class="MLP-text">Sáhl po ní&nbsp;– a&nbsp;tu se ozval strašlivý hřmot, s&nbsp;nímž se svět bořil, ale anděl ji držel tak pevně za rukáv šatů, že cítila, jak se zvedá ze země. Vtom se jí však pověsilo cosi nesmírně těžkého na nohy a&nbsp;nakonec jí to spočinulo na zádech, jako by se k&nbsp;ní sto žen přitisklo a&nbsp;říkalo:</p>
			<p class="MLP-text">„Máš-li být ty zachráněna, musíme se my zachránit také! Zavěsit se! Zavěsit se!“</p>
			<p class="MLP-text">A&nbsp;vskutku se na ni všechny pověsily, ale bylo jich příliš mnoho. „Ryc&nbsp;– ryc!“ bylo slyšet, látka šatů se náhle roztrhla a&nbsp;Anna Bětka padala tak strašným pádem, že se málem svalila i&nbsp;s&nbsp;židlí. Její mysl oživla, ale hlava se jí točila, že si nedokázala vzpomenout, co se jí zdálo, muselo to však být něco zlého.</p>
			<p class="MLP-text">Potom pily s&nbsp;cestářkou kávu a&nbsp;ještě chvíli hovořily, než zamířila Anna Bětka do blízkého města. Stihne-li povozníka do večera, bude téže noci ve své posteli. Ale povozník řekl, že může vyjet až další večer. Anna Bětka si promyslela, co ji bude stát, jestli zůstane, spočítala délku cesty, kterou měla před sebou, a&nbsp;usoudila, že pokud vydrží počasí a&nbsp;povede ji měsíc v&nbsp;úplňku, bude nazítří doma i&nbsp;pěšky.</p>
			<p class="MLP-text">Vykročila tedy, zatímco slunce zapadalo a&nbsp;večerní zvony zněly&nbsp;– ale vlastně to nebyly zvony, to žáby Petra One kvákaly v&nbsp;bažinách. Pak umlkly. Vše odpočívalo, jediného ptáčka nebylo slyšet, pouze sova bděla v&nbsp;tom bezhlasém lese, kterým šla, a&nbsp;také na břehu slyšela jenom svoje vlastní kroky. Ani moře nešplouchalo, i&nbsp;ve vodních hlubinách se vše uložilo do ticha, němí byli všichni tam dole, živí i&nbsp;mrtví.</p>
			<p class="MLP-text">Anna Bětka šla dál a&nbsp;snažila se na nic nemyslet. Zaháněla svoje myšlenky, ale ony se zapudit nenechaly. Nikdy se nedají zapudit, jenom dřímají. Ty, které byly oživeny, i&nbsp;ty dávno pozapomenuté dlí v&nbsp;našem srdci či v&nbsp;naší hlavě a&nbsp;mohou nás kdykoli přepadnout.</p>
			<p class="MLP-text">„Dobrý skutek nese ovoce požehnání,“ stojí psáno. „V&nbsp;hříchu je smrt!“&nbsp;– stojí tam také! Ano, mnoho stojí psáno, mnoho bylo řečeno, a&nbsp;my spoustu z&nbsp;toho neznáme nebo si to nepamatujeme. Tak tomu bylo i&nbsp;s&nbsp;Annou Bětkou. Ale tak se stává, tak se může přihodit!</p>
			<p class="MLP-text">Všechny nepravosti, stejně tak jako ctnosti leží v&nbsp;našem srdci! V&nbsp;tvém i&nbsp;v&nbsp;mém! Spočívají tam jako maličká neviditelná zrníčka. Ale přijde paprsek slunce, dotek zlé ruky, zatočíš za roh, vpravo nebo vlevo, ba to může rozhodnout, a&nbsp;malé semínko sebou pohne, nabobtná, pukne, jeho obsah se ocitne v&nbsp;tvé krvi a&nbsp;pak již tebou vládne. Děsivé myšlenky rovněž. Neznáš je, dokud jdeš v&nbsp;dřímotě, ale stačí jen málo a&nbsp;vyvstanou. Tak vyvstaly i&nbsp;před Annou Bětkou! Od Hromnic do Hromnic má srdce v&nbsp;sobě mnoho nastřádáno, účet každého dne&nbsp;– hříchy slovem a&nbsp;myšlenkami proti Bohu, bližnímu i&nbsp;proti vlastnímu svědomí. Nemyslíme však na to&nbsp;– a&nbsp;nemyslela na to ani Anna Bětka. Neprovinila se přece proti zákonům a&nbsp;právu země. Měla pověst ženy počestné a&nbsp;úctyhodné, to věděla.</p>
			<p class="MLP-text">Avšak jak nyní šla po břehu&nbsp;– copak to tam bylo pohozeno? Co to tam bylo vyplaveno? Zastavila se a&nbsp;hleděla na starý mužský klobouk. Jak se asi dostal přes palubu? Šla blíž, aby si jej mohla lépe prohlédnout a&nbsp;– oj! Co tu leželo! Nesmírně se polekala, ale nebylo to nic hrůzostrašného. Jen mořská tráva a&nbsp;třtina obtočily se kolem velikého podlouhlého kamene připomínajícího člověka! Ona se ale cítila nesvá, a&nbsp;když šla dál, přišlo jí na mysl mnohé, co slýchala jako dítě o&nbsp;mořských tvorech a&nbsp;nepohřbených tělech na pustý břeh vyhozených lidí.</p>
			<p class="MLP-text">Mořský tvor, mrtvé tělo neudělali ničeho. Ale jejich duch šel jako mořské strašidlo za osamělým poutníkem, pověsil se naň a&nbsp;žádal, aby byl donesen na hřbitov a&nbsp;pohřben v&nbsp;křesťanské půdě. „Zavěsit se! Zavěsit se!“ říkal.</p>
			<p class="MLP-text">A&nbsp;sotva si Anna Bětka připomněla tato slova, vynořil se před ní celý její sen. Jak živoucně se k&nbsp;ní přitiskly ženy s&nbsp;výkřikem: „Zavěste se! Zavěste se!“ Jak se svět bortil, jak se její oděv roztrhl a&nbsp;ona se nechytila dost silně svého dítěte, které ji v&nbsp;hodině soudu chtělo podržet.</p>
			<p class="MLP-text">To dítě, její vlastní krev, dítě, které nikdy nemilovala, na které zapomněla, je nyní na mořském dně a&nbsp;mohlo by jako mořské strašidlo přijít a&nbsp;říci: „Dones mě do křesťanské půdy!“</p>
			<p class="MLP-text">A&nbsp;jak na to všechno myslela, přidávala do kroku, jako by ji bodalo do pat. Strach se jí dotýkal jako studená vlhká ruka a&nbsp;hutněl vším kolem. Hustá mlha se snášela do křovin a&nbsp;stromů a&nbsp;dodávala jim podivného vzhledu.</p>
			<p class="MLP-text">Obrátila se, aby se podívala na měsíc za sebou. Stál na obloze jako bledý terč bez paprsků, a&nbsp;vtom jako by se Anně Bětce cosi těžkého položilo na všechny údy. „Zavěsit se! Zavěsit se!“</p>
			<p class="MLP-text">Znovu se obrátila, ale nic za ní nebylo, jen se jí zdálo, že se bledý měsíc dotýká jejího obličeje a&nbsp;mlha visí jako plátno přes její ramena.</p>
			<p class="MLP-text">„Zavěsit! Dones mě do křesťanské půdy!“</p>
			<p class="MLP-text">To jako by měla slyšet&nbsp;– a&nbsp;také slyšela&nbsp;– podivným dutým hlasem, jenž nepocházel ani od žab, ani od vran nebo krkavců, neboť žádné neviděla.</p>
			<p class="MLP-text">„Pohřbi mě! Pohřbi mě!“ znělo tentokrát zřetelně. A&nbsp;bylo to zcela jistě vodní strašidlo jejího dítěte, které zůstávalo na dně moře a&nbsp;nemohlo najít pokoje, dokud nebude doneseno na hřbitov a&nbsp;uloženo do křesťanské půdy.</p>
			<p class="MLP-text">Tam musí jít, tam jej musí pohřbít. Šla tedy tím směrem, kde stál kostel, a&nbsp;tu se jí zdálo, že se její břímě stává lehčím a&nbsp;lehčím, jako by mizelo. V&nbsp;té chvíli se chtěla zase obrátit a&nbsp;dostat se nejkratší cestou domů. Ale vtom ji to stisklo znovu: „Zavěsit se! Zavěsit se!“</p>
			<p class="MLP-text">Znělo to jako kvákání žab a&nbsp;znělo to jako nářek ptáka, ale smysl byl jasný: „Pohřbi mě! Pohřbi mě!“</p>
			<p class="MLP-text">A&nbsp;mlha byla čím dál studenější a&nbsp;její ruce i&nbsp;obličej byly mokré hrůzou, její tělo se úžilo a&nbsp;nitro bylo přeplněno myšlenkami, jež si dříve nepřipouštěla.</p>
			<p class="MLP-text">Za jednu jedinou jarní noc může zde na severu bukový les vyrašit a&nbsp;stát znovu ve své mladistvé a&nbsp;zářící nádheře na denním slunci. Za jedinou vteřinu se může v&nbsp;našem nitru přeměnit v&nbsp;myšlenku a&nbsp;čin setba hříchu, kterou je náš dřívější život obtěžkán, když se probudí svědomí.</p>
			<p class="MLP-text">A&nbsp;Bůh je probudí, když to nejméně čekáme, a&nbsp;nic, zhola nic se nedá omluvit. Skutky zůstávají a&nbsp;svědčí, z&nbsp;myšlenek povstávají slova a&nbsp;nepřeslechnutelně zní světem. Hrozíme se toho, co jsme nosili v&nbsp;sobě a&nbsp;neudusili, hrozíme se všeho, co způsobila naše bezmyšlenkovost, ba zpupnost. Srdce v&nbsp;sobě skrývá všechny ctnosti, ale i&nbsp;všechny neřesti&nbsp;– a&nbsp;těm se daří i&nbsp;v&nbsp;půdě nejjalovější.</p>
			<p class="MLP-text">Anna Bětka se obírala v&nbsp;nejhlubší mysli tím, co jsme tu vyřkli, a&nbsp;byla tím tak přemožena, že padla a&nbsp;po zemi lezla kus cesty…</p>
			<p class="MLP-text">„Pohřbi mě! Pohřbi mě!“ znělo to kolem ní a&nbsp;ona by nejraděj i&nbsp;pohřbila sama sebe, kdyby hrob byl věčným zapomenutím všeho. Byla to vážná chvíle probuzení, plná hrůzy a&nbsp;děsu. Pověra vlévala žár i&nbsp;chlad do její krve, vše, co si nikdy nechtěla připustit, vstupovalo do její mysli.</p>
			<p class="MLP-text">A&nbsp;vtom bez hlesu, jako stín mraku přetínající jasnou sluneční zář, přehnala se kolem ní další předzvěst, o&nbsp;níž již dříve slyšela. Čtyři supící koně, jimž oheň šlehal z&nbsp;očí a&nbsp;nozder, ji těsně minuli, zapřažení do žhoucího vozu, v&nbsp;němž seděl zlý pán, který před více nežli sto lety vládl tomuto kraji. Říkalo se o&nbsp;něm, že každou půlnoc vjíždí do svého dvorce, ale v&nbsp;okamžiku zase vyráží ven. Nebyl bledý, jak se o&nbsp;mrtvých často tvrdívá, ne, byl jako uhel, sežehnutý na oharek. Kýval na Annu Bětku a&nbsp;volal:</p>
			<p class="MLP-text">„Zavěsit se! Zavěsit se! Pak můžeš zase jezdit v&nbsp;hraběcím voze a&nbsp;zapomenout na svoje dítě!“</p>
			<p class="MLP-text">Ještě více si pospíšila, a&nbsp;tak se konečně přiblížila k&nbsp;hřbitovu, černé kříže a&nbsp;černé vrány se jí však míhaly před očima. Vrány křičely jako ta, která na ni již dříve křičela, ale teprve nyní rozuměla:</p>
			<p class="MLP-text">„Jsem krkavčí matka! Jsem krkavčí matka!“ říkala každá z&nbsp;nich a&nbsp;Anna Bětka věděla, že to jméno patří také jí. Že možná rovněž bude proměněna v&nbsp;takového černého ptáka a&nbsp;bude muset neustále křičet, co vrány křičely, nespočine-li její syn v&nbsp;posvěcené půdě. I&nbsp;vrhla se na zem a&nbsp;hrabala v&nbsp;tvrdé zemi, až jí prsty krvácely.</p>
			<p class="MLP-text">„Pohřbi mě! Pohřbi mě!“ znělo jí v&nbsp;uších neustále. Bála se kohoutího zakokrhání a&nbsp;prvního červeného pruhu na východě, neboť přijde-li obojí dřív, než bude hotova s&nbsp;prací, je ztracena.</p>
			<p class="MLP-text">A&nbsp;kohout zakokrhal, na východě začalo svítat, avšak hrob byl vykopán jen do poloviny.</p>
			<p class="MLP-text">Ledová ruka přejela Anně Bětce přes hlavu a&nbsp;pak přes obličej až dolů k&nbsp;srdci a&nbsp;truchlivý hlas zavzlykal:</p>
			<p class="MLP-text">„Půl hrobu jenom!“</p>
			<p class="MLP-text">Potom všechno zmizelo dolů na mořské dno.</p>
			<p class="MLP-text">Ba, bylo to mořské strašidlo! Anna Bětka klesla vysílením k&nbsp;zemi a&nbsp;pozbyla vědomí.</p>
			<p class="MLP-text">Byl jasný den, když se vzpamatovala. Dva muži zvedali ji ze země a&nbsp;neležela na hřbitově, nýbrž na pobřeží. Tam vykopala hlubokou jámu v&nbsp;písku a&nbsp;rozedrala si prsty do krve o&nbsp;rozbitou sklenku, jejíž odlomený podstavec tkvěl v&nbsp;modře pomalovaném dřívku. Tam se probudila churavá, neboť její svědomí zamíchalo kartami pověr, vyložilo je a&nbsp;vyčetlo z&nbsp;nich, že má nyní jenom polovinu duše. Zbytek vzalo s&nbsp;sebou její dítě a&nbsp;ona nebude moci dosáhnout Boží milosti, dokud nedostane zpět druhou část, tu, která se nyní nachází v&nbsp;hlubině. Vrátila se domů, ale nebyla to už Anna Bětka, jakou bývala dřív. Její myšlenky zůstaly spleteny jako zamotaná síť&nbsp;– jen o&nbsp;jediném neměla pochybnost, o&nbsp;záměru donést mořské strašidlo na hřbitov, vyhrabat mu tam hrob a&nbsp;tím získat zpět ztracenou polovinu duše.</p>
			<p class="MLP-text">Mnohou noc ji pohřešovali a&nbsp;pokaždé ji našli na břehu, kde čekala na svůj přízrak. Tak uplynul celý rok. Pak opět jedné noci zmizela, ale tentokrát nebyla k&nbsp;nalezení.</p>
			<p class="MLP-text">Celý příští den uplynul v&nbsp;marném pátrání. Až kostelník, jenž vešel k&nbsp;večeru do kostela odzvonit klekání, uviděl ji ležet před oltářem.</p>
			<p class="MLP-text">Zde byla od časného jitra, síla z&nbsp;ní skoro vyprchala, ale její oči planuly, její obličej zářil růžovým leskem. A&nbsp;poslední paprsky slunce, které dopadaly dovnitř, padaly i&nbsp;na ni a&nbsp;přes oltář rovněž na lesklou sponu bible, jež ležela otevřena na místě, kde stojí slova proroka Joela:</p>
			<p class="MLP-text">„Roztrhejte svoje srdce, a&nbsp;nikoli svoje šaty, obraťte se k&nbsp;Pánu!“</p>
			<p class="MLP-text">„To ovšem byla jen čirá náhoda,“ říkali lidé, „takových náhod je spousta.“</p>
			<p class="MLP-text">Ale v&nbsp;obličeji Anny Bětky, osvětleném zapadajícím sluncem, mírem i&nbsp;milostí, bylo možné číst něco jiného. Získala opět, co ztratila, ale nejen proto jí bylo tak dobře. V&nbsp;noci u&nbsp;ní bylo mořské strašidlo, její vlastní dítě, a&nbsp;pravilo:</p>
			<p class="MLP-text">„Vykopala jsi jenom půl hrobu pro mne, ale rok a&nbsp;den jsi mě pochovávala celého ve svém srdci a&nbsp;tam uchová matka svoje dítě nejlépe.“</p>
			<p class="MLP-text">Potom jí dalo zpátky ztracenou polovinu duše a&nbsp;dovedlo ji sem do kostela.</p>
			<p class="MLP-text">„Nyní jsem v&nbsp;domě Božím,“ pokývla, „kde je člověk blažený!“</p>
			<p class="MLP-text">Když slunce úplně zapadlo za obzor, vzlétla duše Anny Bětky nahoru, až tam, kam se nemusí bát ten, kdo bojoval, a&nbsp;Anna Bětka bojovala.<a id="x.8312"></a></p>
<p class="MLP-text">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-12" class="footnote-anchor" href="#footnote-3409-12-backlink">12</a>  Mletý pražený kořen čekanky, používaný jako náhražka kávy. <span class="MLP-znak-kurziva-9b char-style-override-2">Pozn. red.</span></p>
				</div>
			</div>
		</div>
</body>
</html>