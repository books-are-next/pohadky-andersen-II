<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-6</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ" xmlns:xml="http://www.w3.org/XML/1998/namespace">
		<div>
			<p id="toc_marker-5" class="MLP-uroven2-kapitola">Návrší skřítků</p>
			<p class="MLP-text-bez1radku">Po rozpukané kůře starého stromu pobíhalo několik mrštných ještěrek. Rozuměly si dobře, neboť hovořily ještěrčí řečí.</p>
			<p class="MLP-text">„No ne, to je ale hluku a&nbsp;spěchu na starém dobrém návrší skřítků!“ řekla jedna z&nbsp;nich. „Pro samý rámus jsem celé dvě noci skoro oka nezamhouřila. Stejně mi bývá, jenom když mě bolí zuby&nbsp;– to také nespím!“</p>
			<p class="MLP-text">„Docela určitě se něco děje!“ pravila druhá ještěrka. „Nechávají stát návrší na čtyřech sloupech až do kuropění, aby pořádně vyvětralo, a&nbsp;rusalky se učí novým tancům, jak lze poznat dle dupotu. Něco se tam zkrátka chystá!“</p>
			<p class="MLP-text">„Tím si můžete být jisté. I&nbsp;žížala, s&nbsp;níž jsem nedávno rozmlouvala a&nbsp;k&nbsp;níž mě váže jakýsi příbuzenský vztah, to potvrdila,“ připojila se třetí ještěrka.</p>
			<p class="MLP-text">„Přicházela rovnou z&nbsp;návrší, kde po několik dní a&nbsp;nocí hrabala, a&nbsp;věděla toho dost. Vidět nemůže to ubohé zvíře, ale cítí a&nbsp;slyší docela dobře. Takže&nbsp;– na návrší skřítků očekávají cizince. Vznešené cizince! Víc nedovedla žížala povědět, neboť to sama netušila, ale všechny bludičky dostaly rozkaz, aby se účastnily pochodňového průvodu, jak tomu říkají. A&nbsp;zlaté a&nbsp;stříbrné nádobí, jehož je návrší plné, se čistí a&nbsp;leští, aby se pěkně vyjímalo v&nbsp;měsíčním světle.“</p>
			<p class="MLP-text">„Kdo to jen může být&nbsp;– ti cizinci?“ vrtalo hlavou všem ještěrkám a&nbsp;jedna přes druhou vykřikovaly: „Co se tam asi připravuje? Slyšte, jaký je tam hluk! Slyšte, jaký je tam šum!“</p>
			<p class="MLP-text">A&nbsp;vtom se návrší skřítků otevřelo a&nbsp;z&nbsp;něj vyběhla postarší rusalka s&nbsp;nahými zády, ale jinak velmi slušně oblečená. Byla to hospodyně krále skřítků, říkalo se, že snad i&nbsp;jeho vzdálená příbuzná. Na čele měla jantarové srdce a&nbsp;nohy se jí jen míhaly: Cupy, cupy!</p>
			<p class="MLP-text">Utíkala jako vítr a&nbsp;přímo dolů&nbsp;– do močálu k&nbsp;příteli lelkovi.</p>
			<p class="MLP-text">„Zveme vás na dnešní večer do našeho návrší,“ řekla, „ale nechtěl byste nám dříve prokázat velkou službu a&nbsp;vzít na sebe sezvání hostí? Pomozte něčím, když sám nemáte domácnost! Navštíví nás několik náramně vznešených šotků. Ti již něco znamenají, proto se chce král skřítků ukázat!“</p>
			<p class="MLP-text">„A&nbsp;koho mám pozvat?“ ptal se lelek.</p>
			<p class="MLP-text">„K&nbsp;velkému plesu může přijít třeba celý les, ba i&nbsp;lidé, pokud umí hovořit ze spaní anebo si trochu počínat podle našeho způsobu. Pro slavnostní hostinu však budeme přísně vybírat, neboť tam chceme mít jenom osoby nejvzácnější. Přela jsem se o&nbsp;to s&nbsp;králem. A&nbsp;nadále jsem toho názoru, že bychom neměli povolit přístup strašidlům. Mořský muž a&nbsp;jeho dcery by ovšem měli být mezi prvními pozvanými. Všichni víme, že neradi vycházejí na souš, ale posadíme-li každého z&nbsp;nich na mokrý kámen nebo na něco ještě lepšího, soudím, že tentokrát neodřeknou. A&nbsp;také všechny zasloužilé šotky první třídy s&nbsp;ohonem, trpaslíky a&nbsp;pidimužíky bychom tam měli mít, a&nbsp;nelze opomenout ani vlkodlaka, dědky a&nbsp;zmetky. Ti sice patří k&nbsp;duchovenstvu, nejsou jako našinci, ale to je jenom jejich úřadem, jinak jsou s&nbsp;námi příbuzní a&nbsp;často nás navštěvují.“</p>
			<p class="MLP-text">„Platí!“ řekl lelek. Rychle odlétl, aby to všechno stačil, a&nbsp;hospodyně obrátila kroky k&nbsp;domovu. Rusalky již zaplnily prostor před návrším a&nbsp;tančily se závoji utkanými z&nbsp;jemné mlhy a&nbsp;bílé měsíční záře. Vypadalo to krásně a&nbsp;určitě by se to líbilo každému, kdo se o&nbsp;takové věci zajímá.</p>
			<p class="MLP-text">Uvnitř návrší byl slavnostně vyzdoben velký sál. Podlaha umytá měsíční září a&nbsp;zdi natřené čarovným sádlem, to vše se lesklo ve světle svící jako lístky tulipánu. Kuchyně byla plná žab na špejlích, šnečích budek nadívaných dětskými prstíčky, pikantního salátu ze semínek lišejníků, vlhkých myších rypáčků a&nbsp;bolehlavu. Nechybělo ani řízné pivo z&nbsp;hastrmanova pivovarnictví a&nbsp;perlivé víno skladované v&nbsp;klenutých hrobkách, všechno velmi dobré jakosti. Rezavé hřebíky a&nbsp;sklo z&nbsp;kostelních oken sloužily za pečivo.</p>
			<p class="MLP-text">Stařičký král skřítků nechal svoji vzácnou korunu vyleštit práškem z&nbsp;rozdrolené břidlice, a&nbsp;to z&nbsp;břidlice rtuťové, kterou si ani král nedokáže opatřit lehce, a&nbsp;v&nbsp;ložnici pověsili nové záclony a&nbsp;připevnili je hlemýždími růžky. No, říkám vám i&nbsp;já, bylo to ruchu a&nbsp;pobíhání!</p>
			<p class="MLP-text">„Tak a&nbsp;teď ještě všechno vykuřte pálenými žíněmi a&nbsp;štětinami a&nbsp;pak snad konečně budeme se vším hotovi!“ pokývla hlavou stará rusalka.</p>
			<p class="MLP-text">A&nbsp;nejmenší králova dcera vyzvídala:</p>
			<p class="MLP-text">„Drahý tatínku! Dozvíme se nyní, kdo jsou ti vznešení cizinci?“</p>
			<p class="MLP-text">„Že se ptáš ty,“ odvětil král, „tedy to prozradím. Tvoje starší sestry nechť se chystají ke svatební hostině, neboť zcela jistě obě dvě provdám. Můj vrstevník, šotek z&nbsp;Norska, ten, který bydlí ve starých doverských útesech a&nbsp;má mnoho zámků z&nbsp;granitových balvanů a&nbsp;zlaté doly, jež jsou lepší, než by kdo myslel, přichází k&nbsp;nám se svými dvěma chlapci. Doufá, že si tu vyhledají nevěsty. Nu, a&nbsp;ten skalní šotek je takový opravdu poctivý norský dědouš, veselý a&nbsp;upřímný. Znám jej ještě ze starých časů. Připili jsme si a&nbsp;pobratřili se spolu, když si sem dolů přijel pro ženu. Už zemřela, byla to dcera skalního krále v&nbsp;Möen. Ó, jak se těším na toho norského dědouška! O&nbsp;jeho synech se říká, že jsou to nezpůsobní a&nbsp;nadutí výrostkové, ale snad se jim činí bezpráví. Či se snad polepší, až se trochu umoudří. Prozatím jim ukažte aspoň vy, co se sluší a&nbsp;patří!“</p>
			<p class="MLP-text">„A&nbsp;kdy dorazí?“ zeptala se jiná z&nbsp;dcer.</p>
			<p class="MLP-text">„To záleží na síle větru a&nbsp;na počasí!“ prohlásil král skřítků. „Zásadně cestují hospodárně, a&nbsp;tak přijedou lodí. Chtěl jsem, aby to vzali přes Švédsko, ale starý to tím směrem nesnáší. Nejde s&nbsp;duchem času a&nbsp;to nemám rád!“</p>
			<p class="MLP-text">Vtom přihopsaly dvě bludičky, jedna rychleji než druhá, přičemž ta první přišla dřív.</p>
			<p class="MLP-text">„Již jdou! Již jdou!“ volaly.</p>
			<p class="MLP-text">„Podejte mi korunu, postavím se do měsíčního světla,“ řekl král skřítků.</p>
			<p class="MLP-text">A&nbsp;dcery zamávaly závoji a&nbsp;poklonily se až k&nbsp;zemi, protože to už před nimi stál starý doverský šotek, na hlavě korunu ze ztuhlých rampouchů a&nbsp;hlazených borových šišek, na tenkém těle medvědí kožich a&nbsp;boty s&nbsp;podkůvkami. Jeho synové naproti tomu měli nahé krky a&nbsp;jen lehký oděv, neboť to byli siláci.</p>
			<p class="MLP-text">„Tohle že je návrší?“ zeptal se za ostatní nejmladší chlapec a&nbsp;ukázal na domov skřítků. „Tomuhle u&nbsp;nás v&nbsp;Norsku říkáme díra!“</p>
			<p class="MLP-text">„Hoši, hoši!“ vypeskoval je stařec. „Díra jde přece vždycky směrem dolů. A&nbsp;návrší zase směrem nahoru. Cožpak nemáte v&nbsp;hlavě oči, že se tak divíte?“</p>
			<p class="MLP-text">Po pravdě ale jediné, čemu se tady dole v&nbsp;Dánsku divili, bylo, jak říkali, že zde jejich řeči takřka beze zbytku rozumějí.</p>
			<p class="MLP-text">„Jenom se tak nenaparujte!“ usadil je stařec. „Jinak by si o&nbsp;vás místní mysleli, že jste hodně hloupí!“</p>
			<p class="MLP-text">Poté s&nbsp;nimi vešel do návrší skřítků, kde už byla shromážděna jemná společnost. Sešla se tak rychle, jako by ji sem vítr sfoukal, a&nbsp;na každého hosta čekalo hezky upravené místo, aby se mu pohodlně sedělo. Pro mořské žínky dokonce přivlekli velké kádě s&nbsp;vodou a&nbsp;ony si v&nbsp;nich hověly a&nbsp;říkaly, že se cítí jako doma. Všichni se také způsobně chovali, jen oba mladí norští šotci si položili nohy na stůl v&nbsp;domnění, že všechno mohou a&nbsp;že jim všechno sluší.</p>
			<p class="MLP-text">„Nohy dolů!“ řekl starý šotek a&nbsp;tu poslechli, ale nijak s&nbsp;tím nepospíchali. Dámu, jež byla hostitelkou, šimrali borovými šiškami, které měli po kapsách, a&nbsp;nakonec si zuli boty, prý pro pohodlí, a&nbsp;dali jí je podržet.</p>
			<p class="MLP-text">To otec, starý doverský šotek, byl věru docela jiný. Vyprávěl velmi krásně o&nbsp;hrdých norských skalách a&nbsp;o&nbsp;vodopádech, které se pěnivě řítí dolů s&nbsp;hřmotem připomínajícím hromobití i&nbsp;zvuk varhan. A&nbsp;vypravoval také o&nbsp;lososu, který skáče i&nbsp;proti proudu divoké bystřiny, když lehkonohá vodní víla hraje na zlatou harfu, o&nbsp;zářivých zimních nocích, kdy zvoní rolničky saní a&nbsp;chlapci pobíhají s&nbsp;rozžatými pochodněmi po hladkém ledu&nbsp;– tak průhledném, že vidí, jak ryby pod jejich nohama před nimi utíkají.</p>
			<p class="MLP-text">Ba, uměl vyprávět, že všichni naslouchali s&nbsp;otevřenými ústy, co povídá. Slyšel jsi při tom hučet větrné mlýny, viděl jsi chlapce a&nbsp;děvčata zpívat písně a&nbsp;tančit národní tance. Hejsa! A&nbsp;náhle, jen tak za řeči, dal dědoušek šotek staré rusalce políbení, až to mlasklo. Věru, byla to pořádná hubička, přestože nebyli vůbec příbuzní.</p>
			<p class="MLP-text">Nato se daly do tance mladé rusalky. Nejdřív tančily prosté tance, potom ty dupavé&nbsp;– a&nbsp;moc jim to slušelo. Nakonec přišly na řadu umělé tance, jimž ony říkaly „vyšší“. Mrskaly nohama, žes nepoznal, kde je jejich konec a&nbsp;kde začátek a&nbsp;co je ruka a&nbsp;co noha, tak se proplétaly v&nbsp;divé směsici. Potom se zase otáčely kolem dokola, až se z&nbsp;toho vlkodlakovi udělalo špatně a&nbsp;musel se honem odporoučet od stolu.</p>
			<p class="MLP-text">„Ach, jaká to obratnost a&nbsp;ohnivost!“ řekl uznale stařeček šotek. „Ale dovedou ještě něco kromě skákání, mrskání nohama a&nbsp;otáčení se dokola?“</p>
			<p class="MLP-text">„Však se hned dozvíš!“ usmál se král skřítků a&nbsp;zavolal svoji nejstarší dceru. Byla útlá a&nbsp;průsvitná jako měsíční paprsek, byla nejjemnější ze všech sester. Strčila si bílý kolíček do úst a&nbsp;vzápětí nadobro zmizela&nbsp;– to bylo její umění.</p>
			<p class="MLP-text">Ale dědoušek šotek pravil, že by se mu nelíbilo, kdyby jeho žena takové umění provozovala, a&nbsp;také si nemyslel, že by to jeho chlapci rádi viděli. Druhá dcera uměla chodit sama vedle sebe, jako by byla zároveň svým stínem, tím stínem, který přece rusalky nemají.</p>
			<p class="MLP-text">Třetí byla docela jiná než ostatní. Učila se v&nbsp;hastrmanově hospodě vařit a&nbsp;dovedla čarovnou pečínku prošpikovat světluškami namísto slaniny.</p>
			<p class="MLP-text">„To bude dobrá hospodyně!“ pochválil ji stařeček šotek a&nbsp;přiťukl si s&nbsp;ní, ale jen naoko, neboť nechtěl příliš mnoho pít.</p>
			<p class="MLP-text">Pak přišla čtvrtá dcera. Měla velikou zlatou harfu a&nbsp;dokázala na ni hrát tím způsobem, že když rozezvučela první strunu, zvedli všichni levou nohu, neboť skřítkové a&nbsp;šotci jsou leváci, a&nbsp;poté, co udeřila na druhou strunu, museli všichni dělat, co chtěla.</p>
			<p class="MLP-text">„To je nebezpečná ženská!“ řekl dědoušek šotek, zatímco oba jeho synové opouštěli návrší, protože se už nudili. „A&nbsp;co umějí tvoje další dcery?“</p>
			<p class="MLP-text">„Jsem zamilovaná do Norů!“ odpověděla pátá rusalka. „A&nbsp;pokud se vdám, tak jedině do Norska!“</p>
			<p class="MLP-text">„To říká kvůli písni, v&nbsp;níž se praví, že až svět zanikne, zůstanou pouze norské skály jako jeho připomínka a&nbsp;památka. Ano, proto chce k&nbsp;vám nahoru, velmi se bojí zániku,“ pošeptala nejmladší ze sester dědouškovi.</p>
			<p class="MLP-text">„Hoho!“ řekl stařec. „To se podívejme! A&nbsp;co dovede sedmá a&nbsp;nejmladší?“</p>
			<p class="MLP-text">„Ještě přijde šestá před sedmou!“ pravil král skřítků, neboť uměl počítat. Ale šestou rusalku nedonutili, aby něco předvedla.</p>
			<p class="MLP-text">„Neumím nic jiného než říkat lidem pravdu!“ vymluvila se. „Proto se o&nbsp;mne nikdo nestará a&nbsp;já si hledím vystačit s&nbsp;tím, že si šiju rubáš!“</p>
			<p class="MLP-text">Nyní směla vystoupit sedmá a&nbsp;nejmladší. A&nbsp;co uměla? Inu, vypravovat pohádky a&nbsp;dokázala jich vypravovat tolik, kolik jen sama chtěla.</p>
			<p class="MLP-text">„Tady je mých pět prstů,“ vztáhl k&nbsp;ní paži stařeček, „a zkus mi vypravovat o&nbsp;každém jeden příběh!“</p>
			<p class="MLP-text">I&nbsp;vzala ho rusalka za ruku a&nbsp;on se smál, až se prohýbal, a&nbsp;když dovyprávěla o&nbsp;prsteníku, který byl obtočen zlatým kroužkem, jako by věděl, že tu dojde k&nbsp;zasnoubení, řekl stařec:</p>
			<p class="MLP-text">„Drž pevně, co máš, ta ruka je teď tvoje! Tebe jedinou chci mít za ženu!“ Ale rusalka pravila, že mu ještě poví pohádku o&nbsp;malíčku.</p>
			<p class="MLP-text">„Tu si poslechneme až v&nbsp;zimě,“ rozhodl starý šotek, „a také mi ještě jednou povíš tu o&nbsp;jedli a&nbsp;bříze a&nbsp;o&nbsp;darech vil a&nbsp;mrazu s&nbsp;rolničkami! Buď si jistá, že se ještě mnoho navypravuješ, neboť u&nbsp;nás nahoře to dosud nikdo dobře neumí. A&nbsp;budeme sedávat v&nbsp;kamenné jizbě, kde s&nbsp;praskotem hoří borová polena, a&nbsp;budeme pít medovinu ze zlatorohů norských králů. Vodník mi jich několik kusů daroval. A&nbsp;jak tak budeme sedět, přijde na návštěvu žrec<span class="char-style-override-1"><a id="footnote-3409-2-backlink" class="footnote-link" href="#footnote-3409-2">2</a></span> a&nbsp;bude zpívat salašnické písně. To bude veselo! Los bude skákat přes vlny a&nbsp;otloukat se o&nbsp;skaliny, ale až k&nbsp;nám se nedostane! Ano, věř mi, je dobře v&nbsp;našem starém Norsku! Ale kde jsou moji chlapci?“</p>
			<p class="MLP-text">Ach ano, kde byli chlapci? Běhali polem a&nbsp;zhasínali bludičky, které se tak ochotně a&nbsp;spořádaně dostavily k&nbsp;pochodňovému průvodu.</p>
			<p class="MLP-text">„Copak to je, takhle se honit!“ napomínal je stařec. „Právě jsem vám našel matku a&nbsp;vy si také můžete vybrat každý podle své chuti.“</p>
			<p class="MLP-text">Ale chlapci řekli, že rádi pohovoří a&nbsp;popijí na přátelství, ale po ženitbě že netouží.</p>
			<p class="MLP-text">I&nbsp;hovořili, připíjeli si a&nbsp;vyprázdnili každou skleničku až na dno. Potom si svlékli šaty a&nbsp;beze studu ulehli na stůl k&nbsp;spánku.</p>
			<p class="MLP-text">Stařeček však tančil se svojí mladou nevěstou až do rána a&nbsp;vyměnil si s&nbsp;ní boty, což je u&nbsp;šotků a&nbsp;skřítků významnější než výměna prstenů.</p>
			<p class="MLP-text">„Právě kokrhá kohout!“ oznámila stará rusalka, když se rozednilo. „Musíme zavřít okenice, aby nám sem nepražilo slunce!“</p>
			<p class="MLP-text">A&nbsp;s&nbsp;tím se návrší zavřelo.</p>
			<p class="MLP-text">Venku ale pořád ještě běhaly ještěrky nahoru a&nbsp;dolů po rozpukané kůře stromu a&nbsp;družka pravila družce:</p>
			<p class="MLP-text">„Oh, jak mám ráda toho starého norského šotka!“</p>
			<p class="MLP-text">„Já mám raději jeho chlapce!“ prohlásila žížala, to ubohé zvíře, které nemohlo nic vidět!</p>
<p class="MLP-text">&nbsp;</p>
			<div class="footnotes">
				<div class="footnote">
					<p class="MLP-pozn-pod-carou"><a id="footnote-3409-2" class="footnote-anchor" href="#footnote-3409-2-backlink">2</a>  Pohanský kněz. <span class="char-style-override-3">Pozn. red.</span></p>
				</div>
			</div>
		</div>
</body>
</html>