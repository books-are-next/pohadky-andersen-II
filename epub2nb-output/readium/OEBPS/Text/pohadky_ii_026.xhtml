<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pohadky_ii-23</title>
		<link href="../Styles/pohadky_ii_idstyles.css" rel="stylesheet" type="text/css"/>
	</head>
	<body id="pohadky_ii" xml:lang="cs-CZ">
		<div>
			<p id="toc_marker-22" class="MLP-uroven2-kapitola"><a id="x.8303"></a>Dcera krále močálů</p>
			<p class="MLP-text-bez1radku">Čápi vypravují svým mladým mnoho pohádek a&#160;všechny se tak či onak týkají močálu a&#160;bažin. Samozřejmě jsou přizpůsobeny věku čápat a&#160;jejich chápavosti. Nejmenším stačí pro radost, když se jim řekne: „Čáry máry, tralala!“ Avšak starší již chtějí něco hlubšího, nebo aspoň nějakou rodinnou historii.</p>
			<p class="MLP-text">Z&#160;obou nejstarších a&#160;nejdelších pohádek, jež si generace čápů předávají, známe všichni tu o&#160;Mojžíšovi. Jak byl položen svojí matkou na vody Nilu, nalezen královskou dcerou a&#160;dobře vychován se stal velkým mužem, o&#160;němž se však neví, kde byl pohřben.</p>
			<p class="MLP-text">Druhou pohádku ale asi neznáte. Pochází z&#160;rodiny, dědila ji jedna čapí matka od druhé po celá tisíciletí a&#160;každá z&#160;nich ji vyprávěla lépe a&#160;lépe a&#160;my ji nyní budeme vyprávět nejlépe.</p>
			<p class="MLP-text">První dvojice čápů&#160;– ta, která s&#160;ní přišla, protože ji sama prožila&#160;– měla své letní sídlo na střeše roubeného vikingského dvorce poblíž rozlehlého rašeliniště ve Vend-Sysselu, jenž se nachází v&#160;hjörringském kraji, až docela nahoře, blízko města Skagenu v&#160;severním Jutsku. To abyste věděli, o&#160;jakém místě hovořím.</p>
			<p class="MLP-text">Také bych měl dodat, že tam veliké rašeliniště&#160;– pozůstatek zvednutého mořského dna, jak se můžeme dočíst v&#160;popisu toho kraje&#160;– dosud je a&#160;rozprostírá se na míle daleko, ze všech stran je obklopeno vlhkými loukami a&#160;houpajícími se bažinami a&#160;roste tam jenom rašelinný mech, nízký ostružiník a&#160;bídné stromky.</p>
			<p class="MLP-text">Skoro neustále se nad ním vznáší mlha a&#160;před více než sedmdesáti lety tam ještě žili vlci. Právem se tedy může zvát „divokým“ a&#160;jistě si umíte představit, oč více bažin i&#160;jezer, tedy oč neschůdněji tam bylo před tisíci lety!</p>
			<p class="MLP-text">Ovšem, co do jednotlivostí dalo se tam už tenkrát najít totéž. Rákos byl stejně vysoký, měl tentýž druh dlouhých listů a&#160;fialově hnědé pernaté květy. Rovněž bříza se halila do bílé kůry a&#160;jemných volně visících listů jako dnes.</p>
			<p class="MLP-text">Co se týče živých tvorů&#160;– i&#160;moucha měla průhledný šat téhož střihu jako nyní, tělo čápa bylo už tehdy bílé s&#160;černými skvrnami a&#160;červenými punčochami.</p>
			<p class="MLP-text">Lidé, pravda, nosili jiný oděv, než káže současná móda, ale každému z&#160;nich, ať to byl lovec, nebo jeho sluha, každičkému, kdo vstoupil na rašeliniště, se dařilo před tisíci lety, jako se daří těm, kdo tam přicházejí nyní. Probořili se a&#160;spadli dolů&#160;– ke králi močálů, jak jmenovali toho, jenž vládl této velké rašelinné říši. Králem bažin se mohl též nazývat, ale nám se zdá lepší říkat mu král močálů, i&#160;čápi jej nazývali stejně.</p>
			<p class="MLP-text">Velmi málo víme o&#160;jeho vládě, ale to je snad jenom dobře.</p>
			<p class="MLP-text">Blízko rašeliniště&#160;– u&#160;Limského fjordu&#160;– stál zmíněný vikingský roubený dům. Měl kamením vyzděný sklep, věž, tři poschodí a&#160;nad nimi, a&#160;na vršku lomenice, si vystavěl hnízdo čáp. Matka čápice usedla na vejce a&#160;byla si jista, že se vyvedou.</p>
			<p class="MLP-text">Jednoho večera zůstal otec čáp venku mnohem déle než jindy, a&#160;když se vrátil domů, byl celý rozčepýřený a&#160;schvácený.</p>
			<p class="MLP-text">„Musím ti vyprávět něco strašlivého!“ řekl čapí matce.</p>
			<p class="MLP-text">„Jen si to nech!“ odvětila. „Pamatuj, že mám vysedět mladé. Mohlo by mě to rozrušit!“</p>
			<p class="MLP-text">„Jenže tohle musíš vědět!“ pravil čáp. „Ona sem přišla&#160;– dcera našeho hospodáře! Odvážila se sem až z&#160;Egypta a&#160;nyní je pryč!“</p>
			<p class="MLP-text">„Ta z&#160;pokolení víl? Tak povídej! Na tohle jsem opravdu zvědavá!“</p>
			<p class="MLP-text">„Tak vidíš, matko! Jak víme, uvěřila tomu, co řekl lékař, sama jsi mi to vyprávěla. Uvěřila, že zdejší bahenní blatouch může pomoci jejímu churavému otci, i&#160;přiletěla sem ve svém pernatém kožíšku s&#160;dvěma dalšími pernatými princeznami, které musejí každý rok na sever, aby se vykoupaly a&#160;omládly! Přiletěla&#160;– a&#160;teď je pryč!“</p>
			<p class="MLP-text">„Děláš takové okolky,“ pravila čapí matka, „že mi z&#160;toho zastydnou vejce! Nesnesu takové napínání!“</p>
			<p class="MLP-text">„Dával jsem dobrý pozor!“ pokračoval otec čáp. „A&#160;dnes večer, když jsem chodil rákosím tam, kde mne rašelina unese, přiletěly tři labutě. V&#160;jejich letu bylo cosi, co mi říkalo: ‚Dej pozor, to nejsou obyčejné labutě, mají jen takové peří!‘ Poznáš to citem, matko, to umíš stejně dobře jako já! Ty taky hned víš, jak se věci mají!“</p>
			<p class="MLP-text">„Nu ovšem!“ odvětila. „Ale vypravuj o&#160;princezně, poslouchání o&#160;labutím peří mám již dost!“</p>
			<p class="MLP-text">„Jak je ti známo, uprostřed rašeliniště se rozprostírá jakési jezero!“ pokračoval čapí otec. „I&#160;odsud bys ho mohla velký kus spatřit, kdyby ses chtěla zvednout. A&#160;právě v&#160;těch místech&#160;– mezi zeleným rákosím a&#160;zelenou bažinou&#160;– stojí velký strom. Na ten se ty tři labutě posadily, tloukly křídly a&#160;rozhlížely se. Jedna z&#160;nich odhodila labutí kožíšek a&#160;já v&#160;ní poznal naši princeznu.</p>
			<p class="MLP-text">Seděla tam a&#160;neměla na sobě žádný jiný plášť nežli svoje dlouhé černé vlasy. Prosila obě ostatní princezny&#160;– to jsem jasně slyšel&#160;–, aby jí kožíšek dobře hlídaly, až se ponoří pod vodu pro květ, který na dně doufala najít.</p>
			<p class="MLP-text">Pokývly, ale sotva vstoupila do vody, vzlétly s&#160;kožíškem do vzduchu. Hleďme, copak asi mají za lubem, ptal jsem se v&#160;duchu. Ona se zajisté ptala právě tak, když viděla, že se zvedají i&#160;s&#160;jejím pernatým kožíškem!</p>
			<p class="MLP-text">A&#160;pak uslyšela:</p>
			<p class="MLP-text">,Jenom se ponoř! Již nikdy nepoletíš v&#160;labutím kožíšku, už nikdy nespatříš egyptskou zemi! Zůstaneš sedět v&#160;bažině!‘</p>
			<p class="MLP-text">Ještě zahlédla, jak trhají její pernatý kožíšek na tisíc kusů, jak peří lítá a&#160;snáší se všude kolem jako sněhová vánice. Pak obě ošklivé princezny odlétly.“</p>
			<p class="MLP-text">„To je hrozné!“ pravila čapí matka. „Nemohu to ani poslouchat! Přesto pověz, co se stalo dál!“</p>
			<p class="MLP-text">„Princezna naříkala a&#160;plakala! Slzy se jí řinuly z&#160;očí a&#160;padaly na strom. A&#160;strom se pohnul, protože to byl sám král močálů, který bydlí v&#160;rašeliništi. Viděl jsem, jak se otočil, zvedl svoje dlouhé močálovité větve jako ramena a&#160;pak mizel.</p>
			<p class="MLP-text">To ubohé nešťastné dítě nesmírně vylekalo. Seskočilo na houpající se bažinatou půdu, ta však unese sotva mne! Ve vteřině se probořila a&#160;strom s&#160;ní.</p>
			<p class="MLP-text">V&#160;podstatě si pro ni přišel. Veliké černé bubliny se vyvalily na povrch a&#160;potom už po ní nebylo ani stopy. Nyní je pohřbena v&#160;divokém rašeliništi a&#160;nikdy se už s&#160;květem nevrátí do země egyptské. Ty bys nesnesla dívat se na to, mámo!“</p>
			<p class="MLP-text">„Přece jen jsi mi to ani neměl povídat v&#160;této době, aby se něco nestalo vejcím! Však se princezna zachrání! Nějaké pomoci se jí jistě dostane. Kdybych to byla já nebo ty či někdo jiný z&#160;našeho rodu, byla by po nás veta!“</p>
			<p class="MLP-text">„Budu se po ní dívat každý den!“ pokývl otec čáp a&#160;také tak činil. </p>
			<p class="MLP-text">Uplynula dlouhá doba&#160;– a&#160;tu jednoho dne spatřil hluboko u&#160;dna zelený stonek, záhy se stvol přiblížil vodní hladině a&#160;objevil se na něm list, který stále a&#160;stále rostl. Pak vedle něj vyrazil pupen, a&#160;když nad ním čáp za kuropění opět přelétal, rozevřelo se silou slunečních paprsků poupě v&#160;květ.</p>
			<p class="MLP-text">Uprostřed kvítku leželo malé děvčátko a&#160;vypadalo tak čistě, jeho kůže byla tak hebká, jako by právě vystoupilo z&#160;lázně, a&#160;tolik připomínalo princeznu z&#160;Egypta, že čáp usoudil, že je to ona, jenom mnohem, mnohem menší.</p>
			<p class="MLP-text">Když ale všechno důkladněji rozvážil, pokládal za pravděpodobnější, že princezna je pouze matkou dítěte a&#160;otcem že je král močálů. Proto leželo v&#160;blatouchu.</p>
			<p class="MLP-text">„Tady však nemůže zůstat!“ pomyslel si čáp. „A&#160;nás je v&#160;hnízdě i&#160;bez něj mnoho! Ale něco mě napadá! Vikingská žena nemá potom­ky a&#160;tolikrát mě už o&#160;maličké prosila. Mnohokrát mi již vytkla, že jí žádné robě nepřináším. Nyní to konečně mohu udělat! Donesu dítě vikingské ženě. To bude radosti!“</p>
			<p class="MLP-text">Vzal děvčátko, letěl s&#160;ním k&#160;roubenému domu, vyrazil zobákem otvor do napjaté kůže, jež sloužila za okenní tabulku, a&#160;položil děcko na ňadra vikingské ženy. Potom vzlétl k&#160;matce čápici, všechno jí převyprávěl a&#160;rovněž mláďata byla už dost stará, aby poslouchala:</p>
			<p class="MLP-text">„Tak vidíš, že je princezna mrtvá! Naštěstí zachránila aspoň svoje děťátko a&#160;nyní je o&#160;ně postaráno!“</p>
			<p class="MLP-text">„Vždyť jsem říkala od začátku, že nějaká pomoc přijde!“ odpověděla matka čápice. „A&#160;nyní také trochu mysli na vlastní děti! Cítím, že se blíží doba odletu, začíná mě šimrat pod křídly! Kukačka a&#160;slavík jsou už pryč a&#160;křepelky si vyprávěly, že brzy přijde dobrý vítr! Naši mladí jistě dobře obstojí při cvičení, tím jsem si již dnes jistá!“</p>
			<p class="MLP-text-bez1radku--12-0">A&#160;vikingská žena měla opravdu velikou radost, když se ráno probudila a našla na svých ňadrech hezounké děťátko! Líbala je a&#160;hladila, ale nemluvně její pocity nesdílelo. Křičelo a&#160;mrskalo ručkama i&#160;nožkama. Nakonec přece jen pláčem usnulo, a&#160;jak tu tak bezbranně leželo, bylo tak krásné, že si nic krásnějšího ani nelze představit.</p>
			<p class="MLP-text">Vikingské ženě z&#160;toho bylo veselo a&#160;lehko, cítila se nezvykle svěží a&#160;byla si jistá, že se stejně neočekávaně jako maličká objeví i&#160;její hospodář se svým doprovodem. Povolala veškerou čeleď a&#160;dala se s&#160;ní do uklízení, aby všechno bylo v&#160;pořádku a&#160;připraveno na mužův příchod.</p>
			<p class="MLP-text">Dlouhé barevné záclony, do nichž se služkami vetkala obrazy pohanských bohů Odina, Thora a&#160;Freje, byly pověšeny, sluhové museli vyleštit staré štíty, jež chovali v&#160;domě pro ozdobu, lavici pokryly měkké podušky a&#160;krb uprostřed světnice byl obložen suchými poleny, aby se rychle mohl rozdělat oheň. Vikingská žena se sama velice přičiňovala, takže večer byla značně unavená a&#160;tvrdě usnula.</p>
			<p class="MLP-text">Když se pak k&#160;ránu probudila, strašlivě se polekala, neboť děťátko bylo pryč. Vyskočila, zapálila louč a&#160;všechno prohledala. Ale místo dítěte objevila v&#160;nohách postele jen velkou ošklivou žábu.</p>
			<p class="MLP-text">Pohled na ohyzdné zvíře vzbudil v&#160;ženě takový odpor, že vzala těžkou tyč, aby žábu utloukla. Ta se však na ni podívala tak divně, tak smutně, že ji nedokázala udeřit. Bezradně se rozhlédla kolem a&#160;vtom žába úpěnlivě a&#160;bolestně zaskřehotala. Žena se zhrozila, přiskočila k&#160;oknu a&#160;prudce je rozevřela.</p>
			<p class="MLP-text">Vycházející slunce vrhlo svoje paprsky na postel i&#160;na velikou žábu a&#160;pojednou&#160;– jako by se široká ústa zvířete stahovala&#160;– žába se zmenšila, tělo zrůžovělo, údy se staly hladkými a&#160;před ženou opět leželo její hezounké děťátko.</p>
			<p class="MLP-text">„Co to bylo!“ pravila. „To musel být nějaký ošklivý sen! Vždyť tu leží moje vlastní rozkošné, kouzelné dítě!“</p>
			<p class="MLP-text">Horoucně je líbala a&#160;pevně tiskla k&#160;srdci. Ale ono škrábalo a&#160;chňapalo kolem sebe jako divoké koťátko, takže bylo dobře, že se toho dne, ba ani následující den nevrátil vikingský pán, ačkoli jeho družina již nastoupila zpáteční cestu. Zastihl je nepříznivý vítr, vanoucí opačným směrem, přímo na jih, vítr jako stvořený pro čápy.</p>
			<p class="MLP-text">Všem se nelze zavděčit!</p>
			<p class="MLP-text">A&#160;v&#160;několika dalších osamělých dnech měla vikingská paní pochopit, jak je tomu s&#160;jejím děťátkem, jaké hrozné kouzlo na něm tkví.</p>
			<p class="MLP-text">Ve dne bylo spanilé a&#160;rozmarné jako světelný paprsek, v&#160;noci se však změnilo v&#160;ošklivou žábu, naříkavou a&#160;skřehotavou, se smutnýma očima. Jako by se u&#160;něj dvě dědičnosti neustále střídaly&#160;– vně i&#160;uvnitř.</p>
			<p class="MLP-text">A&#160;bylo to tím, že děťátko, které čáp přinesl, mělo ve dne podobu matky a&#160;povahu otce, v&#160;noci se pak projevovalo pokrevenství obráceně. Z&#160;otcovy tělesné podoby vyzařovala matčina mysl a&#160;matčino srdce.</p>
			<p class="MLP-text">Jenže jak zrušit tuto moc, již vyvolalo čarodějné umění?</p>
			<p class="MLP-text">Srdce vikingské paní bylo naplněno úzkostí a&#160;smutkem nad tím vším. A&#160;přece visela na tom ubohém stvořeníčku, o&#160;jehož přeměnách si netroufala povědět svému hospodáři poté, co přijde domů. Jistě by, jak bylo u&#160;nich zvykem, položil ubohé dítě na silnici, aby si je vzal, kdo chce, a&#160;to by laskavá vikingská paní nesnesla. Ano, jedinou možností bylo, že vikingský pán uvidí dítě jenom za jasného dne. A&#160;pak jednoho rána zašuměla čapí křídla nad střechou vikingského domu. V&#160;noci tu odpočívalo na sta čápů, aby se po velké přehlídce vznesli a&#160;odlétli na jih.</p>
			<p class="MLP-text">„Všichni připravit!“ zněl povel. „Ženy a&#160;děti také!“</p>
			<p class="MLP-text">„To je nám lehko!“ libovali si mladí čápi. „A&#160;šimrá nás v&#160;nohách, jako bychom je už měli plné živých žab! Je krásné chystat se na cestu do ciziny!“</p>
			<p class="MLP-text">„Držte se v&#160;hejnu!“ nařizovali otcové a&#160;matky. „A&#160;neklepejte stále zobáky, to nedělá dobře plicím!“</p>
			<p class="MLP-text">S&#160;tím vzlétli a&#160;v&#160;téže chvíli zazněla trubka. Pán domu přistál s&#160;veškerým svým mužstvem. Vraceli se s&#160;bohatou kořistí od galských břehů, kde lidé, právě tak jako v&#160;Británii, zpívali v&#160;úděsu:</p>
			<p class="MLP-verse--I---12-12">„Osvoboď nás od divých Normanů!“</p>
			<p class="MLP-text">Vikingský dvorec u&#160;divokého močálu znovu oživl veselím a&#160;ruchem! Do světnice přinesli nádobu s&#160;medovinou, byla zapálena vysoká hranice i&#160;koně poraženi&#160;– slavnost měla být velkolepá. Obětník požehnal sluhy teplou koňskou krví, oheň praskal, kouř stoupal ke stropu, saze se usazovaly na trámech a&#160;padaly zpět. Ale na to tady byli odjakživa zvyklí.</p>
			<p class="MLP-text">Rovněž bylo pozváno přemnoho hostů a&#160;dostalo se jim pěkných darů, byly zapomenuty úskoky a&#160;falše. Všichni popíjeli a&#160;na znamení dobré nálady si házeli ohlodané kosti do obličeje. Skald&#160;– pěvec, ale také válečník, jenž putoval s&#160;výpravou a&#160;věděl o&#160;všem&#160;– přednesl píseň, v&#160;níž slyšeli o&#160;všech svých válečných skutcích a&#160;znamenitých činech.</p>
			<p class="MLP-text">Na konci každého verše zazněl refrén:</p>
			<p class="MLP-verse--I---12-12">„Bohatství pomine, přátelé zhynou,<br/>také ty jednou zemřeš jistě.<br/>Ale nikdy nezhyne slavné jméno!“</p>
			<p class="MLP-text">Při těchto slovech tloukli všichni na štíty a&#160;nožem nebo kostí do desky stolu, aby to bylo hodně slyšet.</p>
			<p class="MLP-text">Vikingská paní seděla na příčné straně lavice v&#160;otevřeném slavnostním sále. Měla na sobě hedvábné šaty, zlaté náramky a&#160;velké jantarové perly. Byl to její nejlepší úbor a&#160;skald ve svém zpěvu zmiňoval také ji a&#160;hovořil o&#160;zlatém pokladu, který přinesla svému bohatému hospodáři.</p>
			<p class="MLP-text">Ten měl opravdovou radost z&#160;dítěte, které viděl pouze za dne. Nejen spanilost, ale i&#160;divokost děvčátka mu učarovaly. Říkal, že z&#160;něj může být srdnatá valkýra, to jest bojovná panna, která se dokáže bít s&#160;obry a&#160;ani nemrkne brvou, když cvičená ruka v&#160;žertu rozetne mečem její obočí.</p>
			<p class="MLP-text">Nádoba s&#160;medovinou byla vyprázdněna do samého dna a&#160;hned přitáhli novou. Pilo se hodně, neboť všichni zde byli přesvědčeni, že hodně vydrží.</p>
			<p class="MLP-text">Často se tenkrát užívalo přísloví: „Dobytče ví, kdy má jít domů z&#160;pastvy, ale nemoudrý muž neví nikdy, co jeho žaludek snese.“</p>
			<p class="MLP-text">Znali je i&#160;ti, co tu seděli, ale tak tomu bývá, že víme to, ale konáme ono. Rovněž se tehdy říkalo, že „Přítel omrzí, zdržuje-li se dlouho v&#160;domě jiného muže“&#160;– ale zůstávali tu, neboť maso a&#160;medovina jsou dobré věci a&#160;bylo tu veselo! Zbytek noci pak strávili sluhové v&#160;teplém popelu, strkali prsty do tučných sazí a&#160;oblizovali je.</p>
			<p class="MLP-text">Byla to divná doba!</p>
			<p class="MLP-text">A&#160;bez ohledu na zvedající se podzimní bouře se vikingský pán rozhodl podniknout v&#160;tom roce ještě jednu výpravu. Vytáhl se svými lidmi k&#160;pobřeží Británie se slovy, že to je „jenom přes vodu“.</p>
			<p class="MLP-text">Jeho paní zůstala doma s&#160;děvčátkem a&#160;záhy bylo téměř jisté, že více miluje ubohou žábu se zbožnýma očima a&#160;hlubokými vzdechy nežli krásné, ale škrabající a&#160;kousající lidské mládě.</p>
			<p class="MLP-text">Vlhké a&#160;drsné podzimní mlhy, jež bez úst ohlodávaly listí, ležely nad lesy a&#160;rovinami, „ptáci bezperáci“, jak tu říkali sněhu, přilétali v&#160;hustých hejnech a&#160;zima byla i&#160;na vodě. Vrabci zabrali čapí hnízdo a&#160;pomlouvali, jak bylo jejich zvykem, nepřítomné panstvo.</p>
			<p class="MLP-text">A&#160;kde byli tou dobou majitelé hnízda, oba čápi se všemi svými mláďaty? Kde asi!</p>
			<p class="MLP-text-bez1radku--12-0">Byli v&#160;zemi egyptské, kde sluníčko teple svítilo jako u&#160;nás za letního krásného dne. Tamarindy a&#160;akácie kvetly kolem, Mohamedův půlměsíc zářil jasně na kopulích chrámů a&#160;čápi okupovali štíhlé věže. Odpočívali tu po dlouhé, předlouhé cestě a&#160;celá velká hejna měla hnízdo vedle hnízda i&#160;na mocných sloupech, popraskaných klenbách chrámů a&#160;dalších zapomenutých místech.</p>
			<p class="MLP-text">Datlová palma zvedala střechu svého větvoví do výše, jako by chtěla být slunečníkem. Bělošedé pyramidy směřovaly v&#160;čistém vzduchu k&#160;nebi jako stínové kresby, pštros ukazoval, jak hbitě dovede používat své dlouhé nohy, a&#160;odpočívající lev hleděl velkýma chytrýma očima na sfingu, napůl zasypanou pískem.</p>
			<p class="MLP-text">Vody Nilu ustoupily a&#160;celé koryto se hemžilo žábami. To byl pro čapí rodinu ten nejkrásnější pohled. Mláďata se dokonce domnívala, že něco tak bezměrně krásného může být jenom přelud.</p>
			<p class="MLP-text">„Taková nádhera na nás vždycky čeká v&#160;naší teplé zemi!“ pravila čapí matka a&#160;mláďatům z&#160;toho až svrbělo v&#160;břiše.</p>
			<p class="MLP-text">„Uvidíme ještě něco?“ ptala se ale vzápětí. „Poletíme ještě dál, mnohem dál do země?“</p>
			<p class="MLP-text">„Tam již není nic k&#160;vidění!“ odpověděla čapí matka. „Za touto žírnou krajinou je jen divoký les, v&#160;němž strom prorůstá strom, a&#160;spolu se spletí popínavých rostlin tvoří neproniknutelnou houštinu, jíž si svýma těžkopádnýma nohama dokáže razit cestu jedině slon. Hadi tam jsou pro nás příliš velcí a&#160;čtyřnožci příliš rychlí. A&#160;kdybyste se odvážili až dovnitř pouště, skončíte s&#160;očima plnýma písku, a&#160;to ještě jste na tom dobře. Hůř to dopadne s&#160;tím, kdo se dostane do pískové smršti. Ne, tady je nám nejlépe. Jsou tu žáby a&#160;kobylky! Tady zůstaneme a&#160;vy s&#160;námi!“</p>
			<p class="MLP-text">A&#160;zůstali.</p>
			<p class="MLP-text">Staří odpočívali ve svém hnízdě na štíhlém minaretu, a&#160;přece měli plno práce s&#160;hlazením svých kabátů. Také si zobákem popotahovali červené punčochy. Potom natáhli krky, vzájemně se pozdravili, zvedli nahoru hlavu s&#160;vysokým čelem ochmýřeným jemnými hladkými pírky a&#160;jejich hnědé oči chytře zářily.</p>
			<p class="MLP-text">Mladé samičky se rozvážně procházely mezi šťavnatým rákosím, pošilhávaly po mladých čápech a&#160;během navazování známosti při každém třetím kroku buď polkly žábu, anebo potřepávaly malým hádkem. Domnívaly se, že je to velice slušivé, a&#160;také jim to chutnalo. Samečkové zase vyvolávali hádky, tloukli druh druha křídly a&#160;sekali po sobě zobáky, ba bodali se do krve.</p>
			<p class="MLP-text">Potom se zasnoubil ten a&#160;zadala se ona, mnoho samečků a&#160;samiček, vždyť kvůli tomu žili. Stavěli si hnízda a&#160;dostávali se přitom do nových hádek, neboť v&#160;jižních zemích jsou všichni tvorové horkokrevní. Ale bylo to zábavné na pohled a&#160;zvláště veliké potěšení to působilo starým:</p>
			<p class="MLP-text">„Jak to sluší těm našim mladým.“</p>
			<p class="MLP-text">A&#160;každý den tu svítilo slunce, každý den bylo k&#160;mání plno jídla, nemuselo se myslet na nic jiného než na radovánky. To uvnitř bohatého zámku, u&#160;egyptského hospodáře, jak jej čápi nazývali, nebylo veselí domovem.</p>
			<p class="MLP-text">Mocný vládce ležel jako bez života na pohovce uprostřed velkého sálu s&#160;pestře pomalovanými zdmi, všechny údy ztuhlé. Vypadalo to, jako by ležel v&#160;tulipánu, a&#160;všichni příbuzní a&#160;sluhové stáli kolem něho. Nebyl mrtev, ale také nebylo možné říci, že žije. Spásná květina z&#160;rašeliniště v&#160;severských zemích, kterou měla nalézt a&#160;utrhnout ta, jež jej nejvroucněji milovala, nebude nikdy přinesena. Jeho mladá krásná dcera, která v&#160;labutím kožíšku zamířila přes moře a&#160;země k&#160;severu, se už nikdy nevrátí.</p>
			<p class="MLP-text">„Je mrtvá a&#160;zmizela!“ oznámily obě labutí panny po návratu domů a&#160;podepřely svá slova báchorkou, již vypravovaly na potkání:</p>
			<p class="MLP-text">„Letěly jsme všechny tři vysoko ve vzduchu. Přesto jsme neunikly očím lovce. Vystřelil tím směrem šíp, který zasáhl naši mladou družku. Pomalu, zpívajíc svoje sbohem, klesala doprostřed lesního jezera. Pohřbily jsme ji na břehu pod smuteční vrbou. Ale pomstily jsme se. Přivázaly jsme oheň pod křídla vlaštovky, která bydlela pod lovcovou rákosovou střechou, ta se vzňala, dům se ocitl v&#160;plamenech a&#160;on v&#160;nich uhořel.</p>
			<p class="MLP-text">Oheň bylo vidět přes celé jezero, jeho odlesky dopadaly až ke schýlené smuteční vrbě, kde je ona nyní zemí v&#160;zemi. Nikdy se už nedostane do egyptské země!“</p>
			<p class="MLP-text">Nato se obě falešnice rozplakaly a&#160;otec čáp, který je dobře slyšel, zaklapal zobákem, až se to rozléhalo:</p>
			<p class="MLP-text">„Jaká to lež, jaký výmysl! Mám chuť prohnat jim prsa zobákem!“</p>
			<p class="MLP-text">„A&#160;ulomit si jej!“ odtušila čapí matka.</p>
			<p class="MLP-text">„To bys pak krásně vypadal! Měl bys myslet na sebe a&#160;na svoji rodinu, všechno ostatní je vedlejší!“</p>
			<p class="MLP-text">„Stejně si sednu na římsu otevřené kopule. Snad se učenci a&#160;mudrci, až budou zítra ráno hovořit o&#160;nemocném, dostanou věci trochu na kloub!“</p>
			<p class="MLP-text">A&#160;učenci a&#160;mudrci se sešli a&#160;hovořili mnoho, probírali zeširoka, v&#160;čem se čáp nevyzná&#160;– ale docela nic z&#160;toho nevyplynulo pro nemocného nebo pro jeho dceru v&#160;divokém rašeliništi. Přesto bychom si je měli poslechnout. Nikdy neškodí vědět víc! Zvědět, co předcházelo, a&#160;tak lépe porozumět té historii&#160;– aspoň tolik jako otec čáp.</p>
			<p class="MLP-text">„Láska plodí život! Nejvyšší láska plodí nejvyšší život! Jenom láskou je možné získat spásu pro jeho život!“</p>
			<p class="MLP-text">Tak bylo hovořeno a&#160;byla to nesmírně chytrá a&#160;výstižná řeč&#160;– jak tvrdili učenci.</p>
			<p class="MLP-text">„Nu což, nebyla to špatná myšlenka!“ souhlasil otec čáp. „Já tomu tedy moc nerozumím!“ prohlásila čapí matka. „A&#160;soudím, že to není mojí vinou, nýbrž vinou té myšlenky! Ale na tom ostatně nezáleží, mám jiné věci na starosti!“</p>
			<p class="MLP-text">A&#160;pak hovořili učenci o&#160;rozmanitých láskách. O&#160;rozdílech mezi láskou snoubenců a&#160;láskou rodičů k&#160;dětem, o&#160;lásce světla k&#160;rostlinám&#160;– vždyť stačí, aby sluneční paprsek políbil bahno, a&#160;probudí se v&#160;něm klíček rostlinky.</p>
			<p class="MLP-text">Bylo to obšírné a&#160;vypadalo to tak učeně, že to po chvíli čapí otec nedokázal sledovat, neřku-li, aby to opakoval. Nicméně se nad tím zamyslel a&#160;s&#160;napůl zavřenýma očima stál celý den na jedné noze. Ba, byla to učenost příliš těžká, než aby ji unesl.</p>
			<p class="MLP-text">Ale jednomu porozuměl otec čáp přece&#160;– neboť už to slyšel jak od prostých lidí, tak od těch nejurozenějších a&#160;šlo jim to od srdce&#160;–, že to je velké neštěstí pro mnoho tisíc lidí a&#160;pro celou zemi, že ten muž leží nemocen a&#160;nemůže se vyléčit. Radostí a&#160;požehnáním by bylo, kdyby opět nabyl svého zdraví.</p>
			<p class="MLP-text">„Jenže kde roste květina, jež by jej uzdravila?“ ptali se všichni a&#160;hledali v&#160;učených knihách i&#160;zářících hvězdách, ve vzduchu a&#160;větru, pátrali všemi směry, jež je napadly. Z&#160;toho učenci a&#160;mudrci vyvodili, co jsme již slyšeli:</p>
			<p class="MLP-text">„Láska plodí život, život pro otce.“</p>
			<p class="MLP-text">A&#160;říkali ještě více, dokonce tolik, že tomu sami nerozuměli, a&#160;nakonec všechno opakovali a&#160;napsali jako recept:</p>
			<p class="MLP-text">„Láska plodí život.“</p>
			<p class="MLP-text">Ale pokud šlo o&#160;to, jak tu věc podle receptu zhotovit, byli v&#160;koncích. Jediné, na čem se sjednotili, bylo, že pomoc musí přijít od princezny, od té, která celou duší a&#160;celým srdcem lnula ke svému otci. Nakonec je i&#160;napadlo, jak by se to dalo provést – ale tomu bylo nyní již více nežli rok a&#160;den.</p>
			<p class="MLP-text">Nicméně bylo tenkrát usneseno, že se princezna o&#160;novoluní, až měsíc zajde, odebere k&#160;sfinze, odhází písek ode dveří na jejím úpatí a&#160;vstoupí dlouhou úzkou chodbou do jedné z&#160;největších pyramid. Tam ležel jeden z&#160;mocných starověkých králů, obklopen nádherou a&#160;krásou, zabalen jako mumie, a&#160;ona měla opřít hlavu o&#160;jeho mrtvé tělo. Neboť jen tak se jí mohlo zjevit, kde najde spásu pro svého otce.</p>
			<p class="MLP-text">Princezna to všechno vykonala. A&#160;ve snu se dozvěděla, že má z&#160;hlubokého močálu v&#160;dánské zemi, místo bylo přesně označeno, přinést květ bažinného lotosu, který se v&#160;hloubi vody dotkne jejích prsou.</p>
			<p class="MLP-text">Proto letěla v&#160;labutím kožíšku z&#160;egyptské země až k&#160;divokému severskému rašeliništi.</p>
			<p class="MLP-text">Hleďte, tohle všechno věděli otec čáp a&#160;matka čápice a&#160;i my toho nyní víme víc, nežli jsme věděli dříve.</p>
			<p class="MLP-text">Rovněž je nám známo, že ji král močálů stáhl dolů k&#160;sobě a&#160;že ji doma pokládali za mrtvou a&#160;zmizelou. Jenom největší mudrc ze všech řekl jako čapí matka:</p>
			<p class="MLP-text">„Však ona se zachrání!“</p>
			<p class="MLP-text">I&#160;hodlali na ni čekat, neboť je nenapadalo nic lepšího.</p>
			<p class="MLP-text">„Myslím, že vyfouknu labutí kožíšky oběma ošklivým princeznám!“ řekl otec čáp. „Tak se už nikdy nedostanou k&#160;divokému rašeliništi a&#160;nebudou nikomu ubližovat. Také labutí kožíšky schovám tam nahoře, než budou potřeba!“</p>
			<p class="MLP-text">„A&#160;kdepak je tam hodláš schovat?“ zeptala se čapí matka.</p>
			<p class="MLP-text">„V&#160;našem hnízdě!“ odvětil. „S&#160;pomocí našich posledních mláďat je dopravím na sever, a&#160;kdyby nám byly příliš těžké, je ještě dost míst cestou, kde je můžeme ukrýt do příštího stěhování. Jednoho labutího kožíšku by sice bylo pro nebohou princeznu dost, ale budou-li dva, nic to nepokazí. Je lepší mít vícero šatů pro pobyt v&#160;severských zemích!“</p>
			<p class="MLP-text">„Nedostane se ti za to díků!“ uzavřela čapí matka. „Ale ty jsi pán! Já do tvých úmyslů nemám co hovořit&#160;– kromě chvil, kdy sedím na vejcích!“</p>
			<p class="MLP-text-bez1radku--12-0">Ve vikingském dvorci u&#160;divokého rašeliniště, kam se čápi z&#160;jara znovu vydali, dostalo se zatím maličké jména. Helgou ji nazvali, ale to jméno bylo příliš něžné pro povahu, jíž byla dívenka obdařena. Nicméně měsíc za měsícem děvčátko rostlo a&#160;po letech, během nichž čápi neustále konali tutéž cestu&#160;– na podzim k&#160;Nilu, na jaře k&#160;rašeliništi&#160;–, se z&#160;děcka stalo veliké děvče, a&#160;sotva se kdo nadál, byla z&#160;ní šestnáctiletá panna.</p>
			<p class="MLP-text">Krásná skořápka, ale tvrdé a&#160;hrubé jádro učinily ji ještě divočejší, nežli byla většina lidí v&#160;této tvrdé a&#160;temné době.</p>
			<p class="MLP-text">S&#160;rozkoší nořila svoje bílé ruce do horké krve poraženého obětního koně, sama dokázala překousnout krk černému kohoutu, kterého měl obětní kněz zaříznout.</p>
			<p class="MLP-text">Svému pěstounovi říkala docela vážně:</p>
			<p class="MLP-text">„Kdyby tvůj nepřítel otočil lano okolo trámů ve střeše a&#160;strhl je nad tvojí komorou, zatímco bys spal, já bych tě nevzbudila, i&#160;kdybych mohla! Já bych to neslyšela, tak mi ještě nyní vře krev kolem ucha, na které jsi mi dal před lety políček! Já si to pamatuji!“</p>
			<p class="MLP-text">Ale vikingský pán nepřikládal těm slovům váhy. Stejně jako ostatní byl oslepen dívčinou krásou, aniž si povšiml jejích jiných vlastností.</p>
			<p class="MLP-text">Bez sedla sedávala jako přirostlá ke koni, kterého poháněla k&#160;plnému trysku, a&#160;neseskočila z&#160;něj, ani když se dostával do boje s&#160;jinými hřebci. Oblečena se vrhala ze skalního útesu do prudkého příboje fjordu a&#160;plavala vstříc vikingskému člunu mířícímu k&#160;pevnině. Ze svých krásných dlouhých vlasů ustřihla nejdelší kadeř a&#160;spletla si z&#160;ní tětivu pro svůj luk.</p>
			<p class="MLP-text">„Co sám zhotovíš, je to nejlepší!“ říkala.</p>
			<p class="MLP-text">Vikingská paní, oplývající silnou vůlí, jak to bývalo v&#160;té době běžné, se ve vztahu k&#160;dceři projevovala jako slabá a&#160;bázlivá žena. Jistě i&#160;proto, že věděla, jaké kouzlo tíží to strašlivé dítě. A&#160;Helga ji zase s&#160;obzvláštní zlobnou radostí děsila.</p>
			<p class="MLP-text">Sedala před matkou stojící na zápraží či vcházející do dvora na okraji studně, mrskala rukama i&#160;nohama a&#160;nakonec mizela v&#160;úzké hluboké prohlubni. Zde se&#160;– přemožena svojí žabí povahou&#160;– hned potápěla, hned vynořovala, načež se jako kočka vyškrábala nahoru, vešla do slavnostního sálu a&#160;voda, jež z&#160;ní crčela, odplavovala zelené listí, jež bylo nasypáno na podlaze. Leč přece byla chvíle, která dovedla divokou Helgu trochu umírnit. Bylo to večerní stmívání. Tehdy se zklidňovala a&#160;stávala se zamyšlenou. Dala se volat a&#160;vést, jako by ji niterní cit vábil k&#160;matce. A&#160;když slunce zapadalo a&#160;schylovalo se k&#160;proměně, sedala tiše, svraštělá do podoby mloka, jenomže s&#160;tělem daleko větším, nežli toto zvíře mívá, a&#160;o&#160;to ošklivějším.</p>
			<p class="MLP-text">Vypadala jako bědný trpaslík s&#160;žabí hlavou a&#160;plovací blánou mezi prsty. V&#160;jejím pohledu bylo cosi velmi smutného i&#160;její hlas zmizel&#160;– z&#160;jejího hrdla vycházelo jen hluché kvákání, ne nepodobné zvukům ve spaní škytajícího dítěte. V&#160;těch okamžicích ji mohla vzít vikingská paní na klín&#160;– a&#160;také tak činila&#160;–, nevnímala její ošklivou podobu, viděla jenom její výmluvné oči a&#160;říkala:</p>
			<p class="MLP-text">„Málem bych si přála, abys zůstala němou žabičkou! Je na tebe strašlivější pohled, když vyjde na povrch tvoje spanilost.“</p>
			<p class="MLP-text">A&#160;psala runy, posvátné značky čarodějné, jež působí proti kouzlům a&#160;nemoci, házela je přes ubohou, ale ke zlepšení nedocházelo.</p>
			<p class="MLP-text">„Ani bych nevěřil, že byla někdy tak malá, že ležela v&#160;leknínu!“ prohlásil otec čáp po posledním příletu.</p>
			<p class="MLP-text">„Nyní je z&#160;ní dospělý člověk a&#160;nesmírně se podobá své egyptské matce, kterou jsme již nespatřili! Nezachránila se, jak sis myslela ty a&#160;ten největší učenec. Prošel jsem již poněkolikáté křížem krážem celé rašeliniště, ale nikde po ní není ani stopy! I&#160;v&#160;letech, kdy jsem dorazil několik dní před tebou, abych spravil hnízdo a&#160;to i&#160;ono pořídil, jsem v&#160;noci neustále létal nad otevřenou vodou, jako bych byl sova nebo netopýr, ale bez výsledku! Nemohli jsme jí ani odevzdat labutí kožešinky, které jsme s&#160;takovými obtížemi přivlekli s&#160;mláďaty z&#160;nilské země. Tři cesty jsme se s&#160;nimi hmoždili. Nyní leží již řadu let na dně hnízda, a&#160;kdyby tu, nedej Pánbůh, vypukl požár a&#160;roubený dům shořel, je po nich veta!“</p>
			<p class="MLP-text">„I&#160;po našem starém dobrém hnízdě by byla veta!“ pravila čapí matka. „Na to ovšem myslíš míň než na kožešinky a&#160;svoji rašelinovou princeznu! Měl bys už jednou sejít k&#160;ní dolů a&#160;zůstat v&#160;močálu! Jsi špatným otcem rodiny, ale to ti říkám od doby, co jsem poprvé seděla na vejcích. Jen aby se nám&#160;– nebo našim mladým&#160;– neocitl pod křídly šíp té bláznivé vikingské holky! Vždyť ona ani neví, co dělá. Zcela opomíjí, že jsme zde staršími usedlíky nežli ona. A&#160;že nikdy nezapomínáme na své povinnosti. Včas platíme svoji roční daň, jedno pero, jedno vejce a&#160;jedno mládě, jak to žádá právo. Myslíš, že bych si troufla, když je venku, sletět dolů jako za starých časů a&#160;jako to dělám v&#160;Egyptě, kde jsem napolo přítelkyní všech? Ne, sedím tady nahoře a&#160;zlobím se na ni&#160;– holku zlou&#160;– a&#160;také se zlobím na tebe! Měls ji nechat ležet v&#160;leknínu a&#160;nyní by byla dávno pryč!“</p>
			<p class="MLP-text">„Jsi mnohem ctihodnější než tvoje řeč!“ pousmál se otec čáp. „Znám tě lépe, nežli znáš sama sebe!“</p>
			<p class="MLP-text">A&#160;potom vyskočil, dvakrát zamával těžkými křídly, natáhl nohy dozadu a&#160;plul odtud, aniž by pohnul jediným pírkem. Když měl za sebou kus cesty, ještě jednou mocně zamával, slunce svítilo na jeho bílé peří, krk a&#160;hlava se napínaly vpřed, jak letěl a&#160;vznášel se.</p>
			<p class="MLP-text">„Pořád je nejhezčí ze všech!“ pomyslela si matka čápice. „Ale říct mu to nesmím!“</p>
			<p class="MLP-text-bez1radku--12-0">Léto minulo a&#160;letos se už s&#160;časným podzimem vrátil vikingský pán s&#160;kořistí a&#160;zajatci, mezi nimiž byl také křesťanský kněz, jeden z&#160;těch mužů, kteří bojovali proti severským modlám. A&#160;tak se v&#160;síni a&#160;ženské komnatě často hovořilo o&#160;nové víře, která se šířila zeměmi na jihu, ale prostřednictvím svatého Ansgara se dostala i&#160;nahoru do Hadeby u&#160;Slien.</p>
			<p class="MLP-text">Sama Helga slyšela o&#160;víře v&#160;Krista, který přišel, aby spasil lidské pokolení. Šlo jí to však, jak se říká, jedním uchem dovnitř a&#160;druhým ven. Pro slovo „láska“ měla pochopení, jenom když se zavřená v&#160;komoře scvrkla do podoby ubohé žáby. Ale vikingská paní naslouchala tomu vyprávění a&#160;cítila se podivně zaujatou pověstmi a&#160;zprávami, jež se šířily o&#160;synu jediného pravého Boha.</p>
			<p class="MLP-text">Mužové, kteří se vrátili z&#160;výpravy, zase vzpomínali na nádherné chrámy z&#160;drahocenných tesaných kamenů, jež byly postaveny tomu, jehož přikázáním je láska. Několik zde získaných nádob, dovedně tepaných a&#160;zhotovených z&#160;těžkého čistého zlata, bylo dokonce přivezeno. Každá voněla zvláštní kořennou vůní. Byly to kadidelnice, kterými křesťanský kněz mával před oltářem, na němž nikdy netekla krev, ale víno a&#160;žehnaný chléb se měnily v&#160;krev toho, který se obětoval.</p>
			<p class="MLP-text">Křesťanský kněz byl uveden do kameny vyzděných hlubokých sklepů roubeného stavení, spoután na nohou i&#160;rukou lýkovými pouty. Byl krásný jako Odinův syn Baldur, říkala vikingská paní dojatá jeho bídou. Ale Helga žádala, aby mu pod koleny protáhli provaz a&#160;přivázali jej k&#160;ocasům divokých volů.</p>
			<p class="MLP-text">„Potom bych pustila psy! A&#160;hoj! Rovnou pryč, přes močály a&#160;bažiny! To by byl veselý pohled&#160;– a&#160;ještě veselejší by bylo, kdybych se za nimi mohla hnát na koni!“</p>
			<p class="MLP-text">Ale vikingský pán nechtěl, aby cizí kněz byl takovýmto způsobem usmrcen. Chtěl jej jako odpůrce a&#160;pronásledovatele vysokých bohů nazítří ráno obětovat na krvavém kameni v&#160;háji. Bylo to poprvé, co zde měl být obětován člověk, a&#160;mladá Helga hned prosila, aby ona směla skropit modly a&#160;lid jeho krví. Vytáhla svůj lesklý nůž, a&#160;když jí jeden z&#160;velkých kousavých psů potulujících se po dvoře přeběhl přes nohy, vrazila mu nůž do boku.</p>
			<p class="MLP-text">„To je jenom, abych jej vyzkoušela,“ pravila.</p>
			<p class="MLP-text">Vikingská paní se bolestně zahleděla na zlé a&#160;zlomyslné děvče, a&#160;když přišla noc a&#160;s&#160;ní dceřina proměna, hovořila k&#160;ní vroucími slovy hluboce zarmoucené duše.</p>
			<p class="MLP-text">Ošklivý mlok vypadal sklíčeně, upíral na ni svoje hnědé smutné oči a&#160;zdálo se, že rozumí, že myslí lidsky.</p>
			<p class="MLP-text">„Nikdy, ba ani svému hospodáři jsem jediným slovem neprozradila, jakým dvojnásobným utrpením kvůli tobě procházím!“ pravila vikingská paní. „Mé srdce se nad tebou rmoutí víc, než bych si sama pomyslela! Ale veliká je láska mateřská. V&#160;tvé mysli ovšem není ani kousek místa pro takový cit! Tvoje srdce je jako kus močálu! Odkudpak ses vlastně dostala do mého domu?“</p>
			<p class="MLP-text">Po té otázce se ubohá bytůstka podivně zachvěla. Zdálo se, že se matka dotkla neviditelného pouta mezi jejím tělem a&#160;duší, a&#160;velké slzy se jí draly do očí.</p>
			<p class="MLP-text">„Krušná doba ti jednou nastane!“ pokračovala vikingská paní. „A&#160;hrozné to bude i&#160;pro mne! Kdyby tě raději jako dítě položili na silnici a&#160;noční chlad tě ukonejšil k&#160;smrti!“</p>
			<p class="MLP-text">Poté vikingská paní zašla s&#160;hořkým pláčem za volnou kožešinovou záclonu, která oddělovala přístěnek od světnice, a&#160;scvrklý mlok zůstal sám v&#160;koutě.</p>
			<p class="MLP-text">Seděl tiše, ale nakonec ve stále kratších intervalech vyrážel z&#160;hloubi svého nitra přidušené vzdechy. Bylo to, jako by se v&#160;koutku jeho srdce bolestně rodil nový život. Učinil krok vpřed, naslouchal, opět o&#160;krok postoupil a&#160;nemotornými pohyby neslyšně odstranil kůl, jímž byly zapřeny dveře. Pak vytáhl kolíček držící kliku, vstoupil do vedlejší místnosti a&#160;chopil se rozžehnuté lampy, která tu stála. Vše nasvědčovalo, že mu jakási silná vůle dodává sil, neboť dokázal zmoci i&#160;závoru na padacích vratech a&#160;vplížil se dolů k&#160;zajatci.</p>
			<p class="MLP-text">Dotkl se ho svýma studenýma slizkýma rukama, což kněze probudilo. Zhrozil se obludy před sebou jako ošklivého zjevení, mlok však vytáhl nůž, přeřezal jeho pouta a&#160;kynul mu, aby šel za ním.</p>
			<p class="MLP-text">Muž vzýval jména všech svatých, dělal znamení kříže, a&#160;když netvor zůstal nezměněn, pravil slovy bible:</p>
			<p class="MLP-text">„Blažený, kdo rozumně jedná s&#160;malými. Pán jej zachrání ve zlý čas! Kdo jsi? A&#160;odkud máš tuto strašnou zvířecí podobu, ač pln skutků milosrdenství?“</p>
			<p class="MLP-text">Mlok neodpověděl, jen vězni znovu pokynul a&#160;vedl jej za závěs zakrývající opuštěnou chodbu a&#160;ven do chléva. Tam přistoupil ke koni, na něhož se měl kněz vyšvihnout, sám se mrštně vyšplhal před něj a&#160;držel se zvířete za hřívu. Zajatec porozuměl a&#160;rychlým klusem vyjeli ze dvora.</p>
			<p class="MLP-text">Venku na otevřené pláni, na cestě, kterou by bez pomoci nikdy nenašel, kněz zapomněl na ošklivou podobu mloka, cítil, že milost Pánaboha přichází k&#160;němu skrze tohoto netvora. I&#160;přeříkával zbožné modlitby a&#160;pěl svaté písně, při nichž se mlok chvěl. Leč způsobily to modlitby a&#160;zpěv, anebo chlad jitra, jež se blížilo? Co pociťoval?</p>
			<p class="MLP-text">Jednu chvíli se zvedl vysoko do vzduchu, aby zastavil koně a&#160;seskočil, ale kněz jej držel pevně a&#160;pokračoval ve zbožném zpěvu, jako by tím mohl přemoci očarování, jež přisoudilo dívce podobu ošklivé žáby. A&#160;kůň uháněl ještě divočeji vpřed, nebe růžovělo, a&#160;sotva se první paprsek slunce prodral bílým mrakem, neseděla na něm žába, ale kráska démonické mysli.</p>
			<p class="MLP-text">Kněz držel líbeznou mladou dívku ve svém náručí, a&#160;jat hrůzou nad tou proměnou, seskočil z&#160;koně v&#160;domnění, že jde o&#160;nové zhoubné kouzlo. Helga byla týmž skokem rovněž na zemi, a&#160;přestože jí dětské sukénky sahaly sotva po kolena, sáhla po ostrém noži u&#160;pasu a&#160;vrhla se na překvapeného kněze.</p>
			<p class="MLP-text">„Jdu k&#160;tobě!“ volala. „Jdu k&#160;tobě, abych ti mohla vrazit nůž do těla. Jsi bledý jako sníh! Otroku! Holobrádku!“</p>
			<p class="MLP-text">Dorážela jako saň, utkali se v&#160;těžkém boji, ale zdálo se, jako by knězi dodávala síly neviditelná moc.</p>
			<p class="MLP-text">Držel dívku pevně a&#160;starý dub mu pomohl, když uvolněnými kořeny takřka svázal její nohy, které se pod ně svezly. Vedle vyvěral potůček, i&#160;postříkal kněz jeho vodou obličej a&#160;prsa dívčina, vyzval nečistého ducha, aby z&#160;ní vystoupil, a&#160;požehnal ji po křesťanském způsobu.</p>
			<p class="MLP-text">Leč svěcená voda neměla dost síly tam, kde netryskal také proud víry. A&#160;přece i&#160;v&#160;tom byla jeho převaha. Ne vyhraný boj, ale jeho počínání zlou moc přemohlo. Dívčina ramena klesla a&#160;ona hleděla překvapenými zraky na pobledlou tvář muže, jenž se jí jevil jako mocný kouzelník, silný v&#160;čarování a&#160;tajném umění. Vždyť temné runy četl a&#160;tajuplná znamení dělal ve vzduchu!</p>
			<p class="MLP-text">Ani před lesklou sekerou napřaženou proti jejím očím by nepohnula brvou, ale sklopila je, když jí dělal znamení kříže na čele a&#160;na prsou. Jako krotký pták tu nyní seděla, hlavu skloněnou na prsa.</p>
			<p class="MLP-text">A&#160;on k&#160;ní něžně hovořil o&#160;skutku lásky, který vykonala této noci, když v&#160;kůži ošklivé žáby k&#160;němu přišla, uvolnila jeho pouta a&#160;vyvedla jej ven, ke světlu a&#160;životu.</p>
			<p class="MLP-text">Říkal, že i&#160;ona je spoutaná, dokonce těsnějšími pouty nežli on, ale že se jí zase dostane pomoci od něho, aby rovněž vyšla vstříc světlu a&#160;životu. Že ji dopraví k&#160;svatému Ansgarovi do Hadeby a&#160;že se tam, ve městě křesťanů, kouzelná moc zlomí. Ale v&#160;žádném případě ji nepoveze vpředu, i&#160;kdyby se sebeklidněji chovala.</p>
			<p class="MLP-text">„Vzadu na koňském zadku musíš sedět, ne přede mnou! Kouzlo tvé krásy jsou čáry zlých sil a&#160;těch se bojím&#160;– i&#160;když vím, že mé je vítězství v&#160;Kristu!“</p>
			<p class="MLP-text">Po těch slovech padl kněz na kolena a&#160;modlil se tak nábožně a&#160;vroucně, že se celá mlčenlivá příroda lesní přeměnila ve svatý chrám. Ptáci začínali zpívat, jako by patřili k&#160;nové obci, divoká máta voněla, jako by chtěla nahradit ambru a&#160;kadidlo, a&#160;kněz dál zvučně hlásal slova Písma:</p>
			<p class="MLP-text">„Světlo shůry nás navštívilo, aby svítilo těm, kteří sedí v&#160;temnotě a&#160;ve stínu smrti, aby vedlo naše nohy na cestě míru!“</p>
			<p class="MLP-text">A&#160;potom se rozhovořil o&#160;touze všehomíra, a&#160;zatímco hovořil, stál kůň, který je nesl divokým klusem, na místě, jen tiše potřásal větévkami ostružin, až zralé šťavnaté plody padaly dívce na ruku, jako by se samy nabízely k&#160;osvěžení. Když skončil, nechala se Helga bez odporu zvednout na koňský hřbet. Křesťanský muž svázal dvě větve lýčím, takže tvořily kříž, ten držel vztyčený v&#160;ruce a&#160;Helga seděla za ním jako náměsíčná.</p>
			<p class="MLP-text">Tak jeli lesem, který stále houstl, a&#160;cesta se tratila, až zmizela docela. Trní ji uzavíralo jako závora, již bylo nutné objet, a&#160;také pramen nepřecházel v&#160;bublavý potůček, nýbrž ve stojatý močál, který bylo třeba překonat. Plný síly i&#160;svěžesti byl však čerstvý lesní vzduch a&#160;nemenší síla spočívala ve slovech milosti vyprávějících o&#160;víře a&#160;křesťanské lásce, o&#160;vroucí touze vést ke světlu a&#160;životu.</p>
			<p class="MLP-text">Říká se, že kapky vody naruší i&#160;tvrdý kámen a&#160;mořské vlny ohladí i&#160;špičaté balvany. Také rosa milosti, která se snesla na mladou Helgu, rozrušila vše, co v&#160;ní bylo tvrdého, a&#160;uhladila všechno ostré. Ještě to ale nebylo patrné, ani ona sama o&#160;tom ještě nevěděla, stejně jako semínko zahrnuté první osvěžující vláhou a&#160;teplými slunečními paprsky neví, že v&#160;něm již klíčí rostlinka a&#160;květ.</p>
			<p class="MLP-text">Jako matčin zpěv utkvívající nepozorovaně v&#160;mysli dítěte, jež žvatlavě opakuje, co slyšelo, aniž tomu ihned rozumělo, měla i&#160;zde slova sestavená v&#160;myšlenku naději, že budou časem pochopena. Vyjeli z&#160;lesa, zamířili přes vřesoviště a&#160;opět jeli lesy bez cest, dokud se večer nesetkali s&#160;lupiči.</p>
			<p class="MLP-text">„Kdepak jsi ukradl tu hezounkou panenku!“ volali, zarazili koně a&#160;strhli z&#160;něho oba jezdce.</p>
			<p class="MLP-text">Bylo jich mnoho a&#160;kněz neměl jinou zbraň než nůž, o&#160;který připravil Helgu. Mával jím kolem sebe, ale vtom se po něm jeden z&#160;loupežníků rozehnal sekerou. Křesťanský muž šťastně uskočil stranou, takže nebyl zabit, avšak ostří velké sekery vniklo koni tak hluboko do krku, až krev vytryskla a&#160;zvíře se svalilo na zem.</p>
			<p class="MLP-text">To vytrhlo Helgu z&#160;dlouhého a&#160;hlubokého zadumání. Vrhla se k&#160;chroptícímu zvířeti a&#160;kněz se postavil před ni, aby ji hájil a&#160;chránil. Ale jeden lupič se rozpřáhl svým těžkým železným kladivem a&#160;zasáhl ho do čela, až se roztříštilo a&#160;jeho krev i&#160;mozek se rozstříkly kolem.</p>
			<p class="MLP-text">Kněz padl bezvládně k&#160;zemi a&#160;dívka se ocitla v&#160;zajetí těch bezbožníků. V&#160;ten okamžik však zapadlo slunce, poslední sluneční paprsek pohasl a&#160;Helga se počala měnit. Bělozelená ústa jí sahala přes polovinu obličeje, tenčící se lokty pokryl sliz a&#160;vějířovitá plovací blána se doširoka roztáhla přes něžnou dlaň.</p>
			<p class="MLP-text">Lupiči s&#160;hrůzou ustoupili od ohyzdného netvora a&#160;ona, jak jí kázala žabí povaha, skákala před nimi do vzduchu, výše, než byla sama, a&#160;záhy zmizela v&#160;houští. Lupiče nenapadlo nic jiného, než že se nechali zmámit zlou lstí&#160;– či tajemnou mocí čarodějnou&#160;– a&#160;polekaně se rozutekli.</p>
			<p class="MLP-text">Vyšel měsíc.</p>
			<p class="MLP-text">A&#160;že byl právě v&#160;úplňku, dopadalo jeho světlo široko daleko a&#160;v&#160;té záři vyskočila z&#160;křoví Helga ve své noční podobě. Zastavila se u&#160;mrtvoly křesťanského kněze, pak přistoupila k&#160;zabitému koni. Její žabí oči se zdály plné slz a&#160;také hlava vydala skřek, jako když dítě propuká v&#160;pláč. Vrhala se hned na jednoho, hned na druhého, nabírala vody do ruky, mnohonásobně zvětšené plovací blánou, a&#160;lila ji na ně. Byli ale mrtvi a&#160;mrtvi zůstali!</p>
			<p class="MLP-text">Tomu rozuměla&#160;– záhy mohla přijít dravá zvířata a&#160;sežrat jejich těla. Ne, to se nesmělo stát! I&#160;hrabala v&#160;zemi, jak mohla, aby jim vyhrabala hrob, ale měla k&#160;tomu jenom silnější kus dřívka a&#160;ruce, na nichž se po chvíli napjatá plovací blána protrhla, až krev vystříkla.</p>
			<p class="MLP-text">Pochopila, že se jí práce nezdaří. I&#160;spěchala nabrat novou vodu, umyla obličej mrtvého a&#160;pokryla jej svěžím zeleným listím. Poté přitáhla několik velkých zelených větví, nakladla je na obě mrtvá těla a&#160;mezi ně nastlala nové lupení. Nakonec vzala nejtěžší kámen, jaký mohla zvednout, zatížila jím mohylu a&#160;zbytek otvorů ucpala mechem, přesvědčena, že je náhrobek pevný a&#160;řádný.</p>
			<p class="MLP-text">Při té těžké práci minula noc, vyšlo slunce&#160;– a&#160;Helga tu opět stála ve své dívčí kráse, leč s&#160;krvácejícíma rukama a&#160;poprvé se slzami na ruměných panenských tvářích. Ano, během této proměny probíhal těžký zápas v&#160;jejím nitru. S&#160;chvěním se rozhlížela a&#160;potom se jako pronásledovaná hrůzným snem rozběhla k&#160;vysokému štíhlému buku. Pevně se ho přidržela hledajíc oporu, ale hned nato vylezla jako kočka na vrchol stromu a&#160;seděla tam jako poplašená veverka.</p>
			<p class="MLP-text">Tak strávila celý dlouhý den v&#160;lesní samotě a&#160;kolem bylo ticho a&#160;mrtvo. Ale opravdu tam bylo mrtvo?</p>
			<p class="MLP-text">Vždyť nedaleko poletovali dva motýli, hráli si a&#160;vzápětí zase zápolili, vedle bylo několik mravenišť, každé s&#160;mnoha sty pilných stvořeníček, která se hemžila a&#160;pobíhala porostem křížem krážem. Ve vzduchu tančilo nesčetně komárů, hejno vedle hejna, a&#160;všude bzučely houfy much, třepetala se boží kuřátka, vážky a&#160;další okřídlení tvorové. Rovněž dešťovka vylezla z&#160;vlhké země, kterou krtci již před ní nakypřili. Jinak ovšem bylo ticho a&#160;mrtvo kolem, neboť tak se liduprázdné pustině říká a&#160;rozumí. Nikdo si nepovšiml mladé Helgy kromě jeřábů, kteří poletovali a&#160;křičeli v&#160;koruně, do níž se uchýlila. Po krátkém obhlížení se zvědaví ptáci odvážně přiblížili až k&#160;ní. Ale pohled jejích očí způsobil, že odlétli, aniž z&#160;ní byli moudří, a&#160;stejně tak nezmoudřela ona ze sebe.</p>
			<p class="MLP-text">Když se přiblížil večer a&#160;slunce se sklonilo k&#160;západu, začalo kouzlo znovu působit. Spustila se ze stromu, a&#160;sotva poslední paprsek pohasl, seděla dole opět svraštělá žába s&#160;potrhanými plovacími blánami na rukou. Její oči však zářily odleskem krásy, jakou neměla Helga ani ve své nejkrásnější denní podobě. Nejvlídnější dívčí oči, svědčící o&#160;hluboké mysli a&#160;vroucím srdci, vyhlédly z&#160;žabí škrabošky, pak vypukly v&#160;pláč a&#160;ronily těžké a&#160;pokorné slzy.</p>
			<p class="MLP-text">Nedaleko narovnaného hrobu ještě ležel kříž z&#160;větví, poslední práce toho, jenž byl nyní tak daleko. Helga jej uchopila a&#160;tu ji napadlo zasadit jej mezi kameny nad ním a&#160;zabitým koněm. Bolestnou vzpomínkou vyhrkly jí nové slzy a&#160;v&#160;tomto rozpoložení se rozhodla přičinit znamení kříže i&#160;do země kolem hrobu.</p>
			<p class="MLP-text">A&#160;právě ve chvíli, kdy znamení kříže vrývala, spadly z&#160;jejích rukou plovací blány jak roztrhané rukavice.</p>
			<p class="MLP-text">Dokončila svoji práci, umyla se celá v&#160;čisté vodě potůčku, s&#160;údivem si prohlédla svoje jemné bílé dlaně a&#160;udělala ve vzduchu další znamení kříže mezi sebou a&#160;mrtvým. Tu se zachvěly její rty, pohnul se jazyk a&#160;jméno, které tolikrát zaznělo za jízdy lesem, vyšlo z&#160;jejích úst:</p>
			<p class="MLP-text">„Ježíš Kristus!“</p>
			<p class="MLP-text">Vtom spadla žabí kůže a&#160;ona byla i&#160;přes příkrov noci vtělené mládí a&#160;krása. Leč hlava se klonila znaveně, údy toužily po odpočinku.</p>
			<p class="MLP-text">Usnula, ale její spánek neměl dlouhého trvání. O&#160;půlnoci procitla a&#160;před ní stál mrtvý kůň. Byl opět plný svěžesti a&#160;síly, oči mu svítily a&#160;srst na zraněném krku se leskla. A&#160;vedle něj se objevil zabitý křesťanský kněz. „Krásnější než Baldur,“ řekla by vikingská paní, přestože přicházel jako plameny ohně.</p>
			<p class="MLP-text">Vážnost spočívala v&#160;jeho velkých vlídných očích a&#160;jejich spravedlivý pohled pronikal až do nejtajnějších záhybů srdce, k&#160;němuž bylo promlouváno. A&#160;Helga se pod jeho naléhavostí chvěla a&#160;její paměť se probouzela takovou silou, jako by nastával soudný den. Vše dobré, co jí bylo kdy prokázáno, každé vlídné slovo, jež k&#160;ní bylo promluveno, jako by ožilo. Pochopila, že to byla láska, co ji vzpružovalo ve dnech zkoušky. Ji, potomka duše a&#160;bahna, jenž se dával vést jenom svými rozmary a&#160;sám od sebe nic neučinil. Vše, co jí bylo dáno, jako by bylo samo o&#160;sobě cílem.</p>
			<p class="MLP-text">I&#160;sklonila se hluboko, pokorná a&#160;zahanbená před tím, jenž jistě dovede číst nejen v&#160;záhybech srdce, ale i&#160;v&#160;nejtajnějších myšlenkách. Jako bleskem zasáhl ji oheň očisty, plamen Ducha svatého, a&#160;v&#160;tom okamžiku křesťanský kněz promluvil:</p>
			<p class="MLP-text">„Ty, dcero močálu,“ řekl, „jež jsi z&#160;bahna a&#160;země vyšla&#160;– ze země opět vstaneš! Paprsek v&#160;tobě vrátí se ke svému určení, paprsek nikoli sluneční, nýbrž paprsek od Boha!</p>
			<p class="MLP-text">Žádná duše nebude ztracena, ale dlouhá je pomíjejícnost, toť kletba věčnosti. Přicházím ze země smrti, do níž i&#160;ty jednou vstoupíš, abys prošla hlubokými údolími k&#160;zářícím horám, kde milost a&#160;dokonání bydlí. Ale nyní tě ještě nepovedu do Hadeby ke křesťanskému pohřbu. Nejdřív musíš roztrhnout vodní štít nad hlubokým močálovištěm, vytáhnout živý kořen svého života i&#160;dětství a&#160;vykonat vlastní skutky. Teprve pak smí přijít zasvěcení!“</p>
			<p class="MLP-text">Zvedl ji na koně a&#160;podal jí zlatou kadidelnici. Byla k&#160;nerozeznání od té, s&#160;níž se již setkala ve vikingském dvorci. Vycházela z&#160;ní sladká a&#160;silná vůně a&#160;otevřená rána na jeho čele svítila jako diadém.</p>
			<p class="MLP-text">Pak se sklonil, uchopil kříž, jímž ozdobila mohylu, zvedl jej vysoko vzhůru a&#160;už letěli vzduchem přes šumící les, přes pahorky, jež byly hřbitovem obrů sedících na svých zabitých koních, a&#160;jejich mocné postavy se zvedly a&#160;vyjely k&#160;okolním vrcholům. V&#160;měsíčním svitu jim okolo čela zářily široké zlaté pásy se zlatými přezkami, pláště se třepetaly větrem. Drak, který hlídal poklady, zvedl hlavu a&#160;hleděl za nimi, trpaslíci vybíhali z&#160;návrší, děr a&#160;brázd a&#160;všude se hemžila jejich červená, modrá a&#160;zelená světla, mihotala se jako jiskry v&#160;popelu ze spáleného papíru.</p>
			<p class="MLP-text">Tak přes les a&#160;vřesoviště, přes potoky a&#160;bažiny doletěli až k&#160;divokému rašeliništi. Vznášeli se nad ním ve velkých obloucích a&#160;křesťanský kněz zvedl kříž do výše, až zazářil jako zlato, a&#160;z&#160;jeho úst zněl mešní zpěv.</p>
			<p class="MLP-text">Helga zpívala s&#160;ním, tak jako dítě zpívá se svojí matkou, mávala kadidelnicí, z&#160;níž vycházela oltářní vůně, a&#160;její divoplodnou mocí rozkvetly rákosy i&#160;ostřice pod nimi. Také všechna semínka hluboko na dně vzklíčila, vše, co mělo v&#160;sobě život, zvedlo se nad hladinu. A&#160;na spleti leknínů, jež vytvářela jakoby květinami protkávaný koberec, ležela žena, a&#160;byla tak mladá a&#160;krásná, až se Helga ulekla, že vidí samu sebe, že se to její obraz zrcadlí v&#160;tiché vodě.</p>
			<p class="MLP-text">Ale byla to její matka, choť krále močálů, princezna z&#160;nilských vod. Mrtvý kněz rozkázal, aby spící byla vyzvednuta na koně. Ten však klesl pod její tíží, jako by jeho tělo bylo jen rubáš poletující větrem, ale znamení kříže posílilo vzdušný přelud a&#160;všichni tři se snesli k&#160;pevné zemi.</p>
			<p class="MLP-text">V&#160;té chvíli zakokrhal ve vikingském dvoře kohout, přeludy se rozplynuly v&#160;mlhu a&#160;proti sobě stály jen matka a&#160;dcera.</p>
			<p class="MLP-text">„To jsem já v&#160;hluboké vodě!“ hlesla matka.</p>
			<p class="MLP-text">„To jsem já v&#160;lesklém štítě!“ zvolala dcera.</p>
			<p class="MLP-text">Přitiskly se k&#160;sobě a&#160;nejsilněji bušilo srdce matčino.</p>
			<p class="MLP-text">„Moje dítě! Květ mého vlastního srdce! Můj lotos z&#160;hlubokých vod!“</p>
			<p class="MLP-text">S&#160;pláčem objala Helgu ještě pevněji a&#160;její slzy byly pro dívku novou životní silou, svatým křtem lásky.</p>
			<p class="MLP-text">„V&#160;labutím kožíšku jsem přiletěla do těchto míst,“ vyprávěla matka.</p>
			<p class="MLP-text">„Ale sotva jsem jej odložila, propadla jsem se houpající se zemí do močálu a&#160;rašelina se nade mnou zavřela. Brzy jsem však ucítila rychlejší proudění. Nějaká síla mne stahovala hlouběji a&#160;hlouběji a&#160;spánek mi klížil víčka.</p>
			<p class="MLP-text">Usnula jsem a&#160;zdálo se mi, že ležím v&#160;egyptské pyramidě, ale byla tam také olše, která mě na hladině močálu tolik polekala. Trhliny v&#160;její kůře zazářily barvami a&#160;změnily se v&#160;hieroglyfy. To, nač jsem se dívala, byl obal mumie, který vzápětí praskl a&#160;z&#160;něj vystoupil dávný král, černý jako smůla, lesklý jako lesní slimák a&#160;mastný jako rašelina.</p>
			<p class="MLP-text">Nevěděla jsem, zda je to král močálů, nebo mumie z&#160;pyramidy. Objal mne svými rameny a&#160;mně bylo, jako bych měla umřít. To, že jsem živá, jsem poznala, teprve když jsem ucítila teplo na svých prsou. Malý ptáček tam třepetal křídly, cvrlikal a&#160;zpíval. Pak vzlétl vysoko k&#160;tmavému těžkému stropu, avšak dlouhá zelená stuha nepřestala jej sponou poutat ke mně. Naslouchala jsem a&#160;rozuměla zvukům jeho touhy: ‚Svobodu! Sluneční svit! Otce!‘ A&#160;vzpomněla jsem si na svého otce v&#160;naší slunečné zemi, na svůj život i&#160;na svoji lásku a&#160;uvolnila jsem stuhu a&#160;nechala jej odletět pryč. Od té doby jsem už nikdy nesnila. Spala jsem těžkým a&#160;vidím, že i&#160;dlouhým spánkem, dokud mne zvuky a&#160;vůně nezvedly a&#160;neuvolnily!“</p>
			<p class="MLP-text">Ale kam byla odhozena zelená stužka od matčina srdce ke křidélkům ptáčkovým, kde ta se nyní třepetala? Jenom čáp věděl, že tou stužkou byl zelený rákos a&#160;sponou zářící květina, kolébka dítěte, které vyrostlo do krásy a&#160;spočívalo opět na srdci mateřském.</p>
			<p class="MLP-text">Ten čáp, který okolo nich kroužil, zatímco stály v&#160;objetí, a&#160;potom odlétl ke svému hnízdu, vzal po léta schovávané kožíšky a&#160;hodil každé jeden. Zabalily se do nich a&#160;odpoutaly se od země jako dvě bílé labutě.</p>
			<p class="MLP-text">„Nyní si pohovořme!“ řekl otec čáp. „Neboť nyní si rozumíme navzájem, ačkoli nám každému zobák jinak narostl.</p>
			<p class="MLP-text">Nemohlo se věru stát nic lepšího, než že jste přišly dnes v&#160;noci. Zítra ráno bychom již byli daleko odtud, já, matka i&#160;naši mladí. Vracím se s&#160;rodinou na jih! A&#160;vy se podle mne řiďte, vždyť jsem starý přítel z&#160;nilské země a&#160;moje máma také, třeba má lepší srdce nežli řeči. Vždy věřila, že se princezna zachrání! Já s&#160;mladými zase odnesl labutí kožešinky sem nahoru… No, to mám radost! A&#160;jaké štěstí, že tu ještě jsme! Za kuropění odtáhneme! Celá velká čapí společnost! My budeme v&#160;čele, vy jenom leťte za námi a&#160;nezabloudíte! Ostatně, budu se s&#160;mladými po vás ohlížet!“</p>
			<p class="MLP-text">„Poletíme,“ přikývla egyptská princezna. „A&#160;díky tobě poletí květ lotosu, který jsem měla přinést, vedle mne! Květ svého srdce budu mít s&#160;sebou, tak zní rozluštění. Domů, domů!“</p>
			<p class="MLP-text">Avšak Helga pravila, že nemůže opustit dánskou zemi, dokud ještě jednou nespatří svoji pěstounku, drahou vikingskou paní. V&#160;mysli se jí vynořovaly všechny krásné vzpomínky, všechna slova, všechny slzy, jež její pěstounka vyplakala, a&#160;zdálo se jí v&#160;tom okamžiku, že tuto druhou matku má nejraději.</p>
			<p class="MLP-text">„Dobrá, poletíme tedy nejdříve k vikingskému dvorci!“ pravil otec čáp. „Beztak tam čeká máma s&#160;mladými! Ti budou vyvalovat oči a&#160;otevírat zobáky! Ovšem, máma již tak mnoho nemluví! Stručná je a&#160;úsečná, ale tím lépe to myslí! Musím zaklepat zobákem, aby slyšeli, že přicházíme!“</p>
			<p class="MLP-text">I&#160;zaklepal otec čáp zobákem a&#160;odlétl s&#160;labutěmi k&#160;vikingskému hradu. Tam byli ještě všichni ponořeni do hlubokého spánku. Vždyť teprve pozdě v&#160;noci se dostala vikingská paní na lože a&#160;měla i&#160;ve spaní obavy o&#160;Helgu, která před třemi dny zmizela s&#160;křesťanským knězem.</p>
			<p class="MLP-text">Nemohlo být pochyb, že ona mu pomohla odtud. Její kůň zmizel ze stáje, ale jakou mocí bylo vše způsobeno?</p>
			<p class="MLP-text">Vikingská paní myslela na divy, které dle doslechu vykonal bílý kněz skrze ty, kteří mu věřili a&#160;následovali ho, a&#160;přeskakující myšlenky nabývaly té nejživější podoby i&#160;ve snu.</p>
			<p class="MLP-text">Zdálo se jí, že sedí zamyšleně na posteli, zatímco venku vládne nejčernější tma. A&#160;s&#160;tmou přišla bouře, slyšela, jak se valí vlny na západě i&#160;na východě, ze Severního moře i&#160;z&#160;vod Kattegatu. Obrovský had, který obepínal zemi v&#160;hlubině, trhal sebou strašnými záchvěvy. Bylo to před nocí bohů, „ragnaroku“, jak pohané nazývali konec světa, kdy všechno mělo zajít, i&#160;nejvyšší bohové.</p>
			<p class="MLP-text">A&#160;ti bohové za zvuků rohu křižovali duhu na svých koních, aby oblečeni v&#160;ocel vybojovali poslední boj. Před nimi jely okřídlené štítonošky a&#160;řadu uzavíraly postavy mrtvých obrů. Jasný vzduch zářil kolem nich světlem severní záře, avšak postupně tma vítězila.</p>
			<p class="MLP-text">A&#160;v&#160;té strašlivé chvíli se na podlaze k&#160;nohám vikingské paní tiskla malá Helga v&#160;podobě ohyzdné žáby.</p>
			<p class="MLP-text">Také ona se chvěla, stále úžeji se vinula k&#160;pěstounce, vikingská paní ji vzala na klín a&#160;láskyplně ji svírala, byť jí slizká žába připadala sebeohyzdnější. Vzduch zněl údery mečů a&#160;kyjů, svištící šípy se nad nimi vznášely jako krupobití. Přišla chvíle, kdy se nebe i&#160;země měly rozpuknout, kdy měly hvězdy a&#160;všechno ostatní zaniknout v&#160;ohni zhouby. A&#160;přece hluboko v&#160;nitru cítila, že vzejde nové nebe, ba i&#160;nová země vzejde, že se zase bude obilí vlnit tam, kde se nyní valí moře přes neplodné písečné dno. Že nevyslovitelný Bůh bude vládnout a&#160;k&#160;němu vystoupí Baldur, vysvobozený z&#160;říše smrti, a&#160;již přicházel, vikingská paní jej viděla. Poznala ho podle obličeje&#160;– a&#160;byl to křesťanský zajatý kněz.</p>
			<p class="MLP-text">„Bílý Kristus!“ zvolala hlasitě a&#160;při vyslovení toho jména vtiskla polibek na čelo ošklivé žáby.</p>
			<p class="MLP-text">Tu spadla žabí kůže a&#160;malá Helga tu stála ve své lidské kráse, vlídná jako nikdy předtím a&#160;se zářícíma očima.</p>
			<p class="MLP-text">Líbala pěstounčiny ruce, děkovala jí za všechnu péči a&#160;lásku v&#160;dobách zlých zkoušek, za myšlenky, jež v&#160;ní probudila, i&#160;za vyslovení jména:</p>
			<p class="MLP-text">„Bílý Kristus!“</p>
			<p class="MLP-text">Pak se malá Helga zvedla jako bělostná labuť a&#160;prudkým mávnutím doširoka rozprostřela svá velká křídla. Ten zvuk vikingskou paní probudil. Venku zněly tytéž silné údery křídel&#160;– přišla, jak dobře věděla, doba, kdy čápi odlétají&#160;– a&#160;to byl nepochybně hluk, jejž slyšela.</p>
			<p class="MLP-text">Vstala a&#160;vyšla na práh, aby je ještě jednou viděla a&#160;dala jim sbohem. Na střeše přilehlého křídla dvorce byl čáp vedle čápa, rovněž kolem statku a&#160;nad vysokými stromy přelétávala jich hejna, zatímco dole, na roubení studně, kde jí mladá Helga tak často naháněla strach svou divokostí, seděly dvě labutě a&#160;dívaly se na ni chytrýma očima.</p>
			<p class="MLP-text">Vzpomněla si, co se jí zdálo a&#160;co bylo tak živé jako skutečnost&#160;– na sen o&#160;malé Helze v&#160;labutí podobě, rovněž křesťanský kněz vytanul v&#160;její mysli a&#160;náhle pocítila podivnou radost v&#160;srdci.</p>
			<p class="MLP-text">Labutě tloukly perutěmi, skláněly svoje krky, jako by ji chtěly pozdravit, a&#160;vikingská paní rozevřela náruč, jako by tomu rozuměla, usmívala se v&#160;pláči a&#160;mnohých myšlenkách.</p>
			<p class="MLP-text">Vtom se s&#160;třepotáním křídel a&#160;klapáním zobáků zvedli všichni čápi, připraveni vyrazit na jih.</p>
			<p class="MLP-text">„Nebudeme už čekat na labutě!“ prohlásila matka čápice. „Chtějí-li s&#160;námi, ať se připojí. My zde nemůžeme sedět jako stěhovaví ptáci! Jsme zvyklí cestovat hezky v&#160;rodině, ne jako pěnkavy či bojovní jespáci, u&#160;nichž samečkové a&#160;samičky letí zvlášť. To se, upřímně řečeno, nepatří! No, konečně jsou labutě tady, ale vidíš, jak mávají křídly?“</p>
			<p class="MLP-text">„Každý letí, jak dovede!“ odtušil otec čáp.</p>
			<p class="MLP-text">„Labutě šikmo, jestřábi klínovitě a&#160;stěhovaví ptáci hadovitou řadou!“</p>
			<p class="MLP-text">„Nemluv o&#160;hadech!“ pravila matka čápice přísně. „To dělá mladým jen a&#160;jen chutě, které nemohou uspokojit, když jsme nahoře!“</p>
			<p class="MLP-text">A&#160;o&#160;kus dál se tázala Helga v&#160;labutím kožíšku:</p>
			<p class="MLP-text">„Tam dole jsou vysoké hory, o&#160;nichž jsem slyšela?“</p>
			<p class="MLP-text">„Ach ne, to se jenom bouřné mraky pod námi ženou!“ odpověděla matka.</p>
			<p class="MLP-text">„Jaké bílé mraky se to zvedají před námi?“ vyptávala se dál Helga.</p>
			<p class="MLP-text">„To je pohoří pokryté věčným sněhem!“ vysvětlovala matka. A&#160;pak byly blíž a&#160;blíž Alpám a&#160;letěly dolů k&#160;modravému Středozemnímu moři.</p>
			<p class="MLP-text-bez1radku--12-0">„Africká pevnina! Egyptský břeh!“ jásala dcera Nilu, když vysoko v&#160;jasném vzduchu spatřila svoji otčinu jako běložlutou vlnivou čáru. Také ptáci ji viděli a&#160;zrychlili svůj let.</p>
			<p class="MLP-text">„Cítím už nilské bahno a&#160;vlhké žáby!“ pochvalovala si matka čápice. „Až mě z&#160;toho žaludek svědí! Ba, tady nás čeká pochutnáníčko a&#160;uvidíte marabu, ibisy a&#160;jeřáby! Ti všichni patří do našeho příbuzenstva. Ale nejsou ani zdaleka tak krásní jako my, přestože se tváří nesmírně vznešeně, zvláště ibis.</p>
			<p class="MLP-text">Toho Egypťané hýčkají i&#160;mrtvého, dokonce ho nacpávají bylinami s&#160;kořennými vůněmi jako lidské mumie. Já se raději nacpávám živými žábami, a&#160;to i&#160;vy jistě chcete a&#160;také budete! Lepší si o&#160;něco skromněji užívat za živa nežli být pro ozdobu po smrti. To je moje mínění – a&#160;to je vždycky správné!“</p>
			<p class="MLP-text">A&#160;v&#160;bohatém domě u&#160;břehu Nilu, kde jen napůl živý vládce čekal na loži pokrytém leopardí kůží na svoji poslední naději&#160;– květ lotosu z&#160;hluboké severské rašeliny, říkali:</p>
			<p class="MLP-text">„Už přiletěli čápi!“</p>
			<p class="MLP-text">Vtom se dovnitř snesly dvě nádherné labutě, které přiletěly s&#160;čapím hejnem, svlékly bělostné labutí kožíšky a&#160;v&#160;komnatě stály dvě spanilé ženy, jež se sobě podobaly jako dvě kapky rosy.</p>
			<p class="MLP-text">Přistoupily k&#160;bledému vyschlému starci, odhodily dozadu svoje dlouhé vlasy, a&#160;když se Helga sklonila nad dědečkem, vrátila se krev do jeho tváře, oči nabývaly lesku a&#160;ztuhlými údy opět proudil život.</p>
			<p class="MLP-text">Stařec vstal, silný a&#160;omládlý, a&#160;stiskl v&#160;náručí dceru i&#160;vnučku.</p>
			<p class="MLP-text-bez1radku--12-0">Ten stisk byl radostným pozdravem po dlouhém těžkém snu. Stejně jako vládce se radovali i&#160;jeho poddaní a&#160;radost byla i&#160;v&#160;čapím hnízdě, ale tam hlavně nad chutnými žábami, jichž se všude hemžilo velké množství. A&#160;zatímco učenci spěšně zaznamenávali příběh o&#160;princeznách a&#160;ozdravující květině, jež byla velkým požehnáním pro jejich zemi, vyprávěli tentýž příběh čapí rodiče svým dětem. Ale teprve když byli všichni nasyceni, neboť jinak měli spoustu jiného na práci.</p>
			<p class="MLP-text">„Nyní se asi něčím staneš!“ šeptala matka čápice. „Jinak to nebude!“</p>
			<p class="MLP-text">„A&#160;čím bych se měl stát?“ divil se otec čáp. „Co jsem vykonal? Nic!“</p>
			<p class="MLP-text">„Vykonal jsi víc než všichni ostatní! Bez tebe a&#160;mláďat by princezny nikdy nespatřily Egypt a&#160;neuzdravily starce. Něco tě určitě čeká! Nejspíš se ti dostane doktorské hodnosti, naši mladí se pak již jako doktoři narodí a&#160;jejich mladí rovněž. Ty už teď vypadáš jako egyptský doktor&#160;– aspoň v&#160;mých očích!“</p>
			<p class="MLP-text">Jenže učenci a&#160;mudrci se zabývali hlavně základní myšlenkou celé události, jak to nazývali:</p>
			<p class="MLP-text">„Láska plodí život!“</p>
			<p class="MLP-text">A&#160;vykládali to nejrůznějším způsobem:</p>
			<p class="MLP-text">„Teplý paprsek byla egyptská princezna. Sestoupila dolů ke králi močálů a&#160;z&#160;jejich sblížení vypučela květina.“</p>
			<p class="MLP-text">„Nevím ovšem, jestli to opakuji správně!“ pravil otec čáp, který poslouchal učené řeči na střeše a&#160;pak o&#160;tom vyprávěl v&#160;hnízdě. „Bylo tak zamotané, co říkali, a&#160;bylo to tak chytré, že hned dostávali řády a&#160;vyznamenání, dokonce i&#160;kuchař byl vyznamenán&#160;– patrně za polévku!“</p>
			<p class="MLP-text">„A&#160;cos dostal ty?“ tázala se matka čápice. „Doufám, že nezapomněli na toho nejdůležitějšího, což jsi ty! Učenci při tom všem jenom klapali zobáky! Ale jestli ano, tvá odměna ještě přijde!“</p>
			<p class="MLP-text">Přišla noc, po dlouhé době opět klidně oddychoval dvůr, ale byl tu kdosi, kdo ještě nespal, a&#160;nešlo o&#160;otce čápa, třebaže strážil hnízdo na jedné noze. To Helga bděla, vykláněla se z&#160;balkonu a&#160;hleděla k&#160;jasné obloze, k&#160;velkým zářícím hvězdám, větším a&#160;jasnějším než na severu, a&#160;myslela na vikingskou paní u&#160;rašeliniště. Na její laskavé oči, na slzy, které vyplakala nad žabičkou, která nyní dlí u&#160;nilských vod v&#160;krásném jarním vzduchu.</p>
			<p class="MLP-text">Vzpomínala na lásku pohanské ženy, na city, jež věnovala tvoru, který byl v&#160;lidské podobě zlým zvířetem a&#160;jako zvíře budil odpor na pohled i&#160;na dotek. Dívala se na hvězdy a&#160;připamatovávala si lesknoucí se čelo smrti, když spolu letěly přes les a&#160;rašeliniště. Zněla v&#160;ní slova, která na té cestě slyšela vyslovit&#160;– slova o&#160;velikém zdroji lásky, o&#160;nejvyšší lásce, jež objímá veškeré tvorstvo.</p>
			<p class="MLP-text">To všechno jí nakonec bylo dáno, tolik toho získala a&#160;tolik se toho změnilo! Dnem i&#160;nocí se zabývala svým štěstím v&#160;celé jeho velikosti a&#160;ještě výš stoupala ve svém blaženství, jako by byla nesena k&#160;stále větší radosti a&#160;většímu štěstí, až jednoho dne v&#160;myšlenkách na dary, jichž se jí dostalo, zcela zapomněla na dárce.</p>
			<p class="MLP-text">To je výsadou mládí!</p>
			<p class="MLP-text">Její oči zářily, avšak pojednou byla vyrušena velkým hlukem dole na dvoře. Dva velcí pštrosi tam nepřestávali běhat kolem dokola v&#160;malých kruzích.</p>
			<p class="MLP-text">Nikdy dříve neviděla takové zvíře, tak velikého, těžkého a&#160;ne­motorného ptáka, jehož křídla vypadala jako přistřižena, a&#160;pták sám, jako by mu někdo ublížil. I&#160;ptala se, co se mu stalo, a&#160;poprvé slyšela pověst, kterou Egypťané vypravují o&#160;pštrosovi.</p>
			<p class="MLP-text">Krásné bylo kdysi jeho pokolení. Jeho křídla byla velká a&#160;silná, ale jednoho dne mu řekli mocní ptáci lesa: „Bratře! Bude-li tomu chtít Bůh, zítra poletíme k&#160;řece, abychom se napili!“</p>
			<p class="MLP-text">A&#160;pštros odvětil:</p>
			<p class="MLP-text">„Poletím rád!“</p>
			<p class="MLP-text">Když se rozednilo, vydali se nejprve nahoru k&#160;slunci, oku Božímu, a&#160;pak stále výš a&#160;výš. A&#160;pštros pyšně letěl ke světlu, daleko před ostatními, spoléhaje na svoji sílu, a&#160;nikoli na dárce. Neříkal:</p>
			<p class="MLP-text">„Chce-li tomu Bůh!“</p>
			<p class="MLP-text">Tu anděl Trestu odhrnul závoj celý ze zářivých slunečních paprsků… V&#160;témže okamžiku sežehly peří na ptačích křídlech plameny a&#160;pštros spadl na zem.</p>
			<p class="MLP-text">Od té doby se ani on, ani jeho rod nemohou zvednout a&#160;s&#160;hrůzou utíkají či pobíhají v&#160;kruzích v&#160;malém prostoru. Má to připomenout nám lidem, abychom při všech svých myšlenkách, při všech skutcích říkali:</p>
			<p class="MLP-text">„Chce-li tomu Bůh!“</p>
			<p class="MLP-text-bez1radku--12-0">Pověst byla u&#160;konce a&#160;Helga zamyšleně skláněla hlavu a&#160;nespouštěla oči z&#160;prohánějícího se pštrosa. Viděla jeho úzkost, poté zase jeho bláhovou radost při pohledu na svůj vlastní velký stín na bílé zdi a&#160;v&#160;jejím nitru zapustily kořeny skromnost a&#160;pokora. Život tak bohatý naštěstí jí byl dán&#160;– nyní ať se stane:</p>
			<p class="MLP-text">„Co chce Bůh!“</p>
			<p class="MLP-text-bez1radku--12-0">Záhy z&#160;jara se čápi zase chystali na sever a&#160;Helga vzala svůj zlatý náramek a&#160;vyryla do něho svoje jméno. Pak poprosila otce čápa, aby jej odnesl vikingské paní, jež z&#160;toho vyrozumí, že její schovanka žije a&#160;vzpomíná na ni.</p>
			<p class="MLP-text">„Je to těžké!“ pomyslel si otec čáp, když mu Helga připjala náramek na krk. „Ale zlato a&#160;čest nesmíme odhazovat na cestě! Aspoň to bude pro ty nahoře potvrzením, že čápi nosí štěstí!“</p>
			<p class="MLP-text">„Ty snášíš zlato a&#160;já snáším vejce!“ pravila matka čápice. „Ty snášíš jenom jednou, kdežto já každý rok, leč uznání se nedostane ani jednomu z&#160;nás! To tak uráží!“</p>
			<p class="MLP-text">„Avšak máme sebevědomí, matko!“ odtušil otec čáp.</p>
			<p class="MLP-text">„To si můžeš pověsit na kabát!“ pokračovala matka čápice. „Z&#160;toho nemáš ani příznivý vítr, ani jídlo!“</p>
			<p class="MLP-text">Potom odlétli.</p>
			<p class="MLP-text">Malý slavík, který zpíval v&#160;tamaryškovém keři, se rovněž chystal na sever. Helga jej často slýchala nahoře v&#160;rašeliništi a&#160;také mu chtěla svěřit poselství. Znala ptačí řeč od té doby, co cestovala s&#160;čápy v&#160;labutím kožíšku, a&#160;tak jí snad i&#160;slavík porozumí.</p>
			<p class="MLP-text">I&#160;prosila jej, aby letěl k&#160;hrobu z&#160;kamenů a&#160;větví v&#160;bukovém lese na Jutském poloostrově a&#160;požádal všechny ptáčky, aby jej střežili a&#160;aby nad ním co nejčastěji zpívali své kouzelné písně.</p>
			<p class="MLP-text">A&#160;slavík letěl&#160;– a&#160;čas letěl také!</p>
			<p class="MLP-text">Orel na pyramidě pak na podzim spatřil velký průvod bohatě naložených velbloudů, doprovázených nádherně oblečenými ozbro­jenými muži na supějících arabských koních se srstí zářící jako zlato, chvějícími se nozdrami a&#160;hřívou až k&#160;nohám. To vznešení hosté v&#160;čele s&#160;královským princem z&#160;arabské země, krásným, jak princ má být, jeli do hrdého domu, na němž nyní čapí hnízdo zelo prázdnotou.</p>
			<p class="MLP-text">A&#160;záhy celý dvůr ožil svatebním ruchem. Malá Helga byla nevěstou oblečenou do hedvábí a&#160;šperků, ženichem onen mladý princ z&#160;arabské země.</p>
			<p class="MLP-text">Oba seděli v&#160;čele stolu mezi matkou a&#160;dědečkem, ona se však nedívala do ženichovy snědé mužné tváře, na níž se vlnil černý vous, nehleděla do jeho černých ohnivých očí, jež se na ni upíraly. Vzhlížela ven, k&#160;jiskřivým hvězdám, které zářily na nebi.</p>
			<p class="MLP-text">Tu se ozvaly silné údery křídel vracejících se čápů a&#160;staří, ač byli znaveni cestou a&#160;toužili po odpočinku, zamířili přímo k&#160;zábradlí balkonu, neboť už na hranicích země slyšeli, jaká slavnost se chystá, a&#160;také, že je Helga oba nechala namalovat na zeď, neboť patřili k&#160;jejímu životnímu příběhu.</p>
			<p class="MLP-text">„To od ní bylo velice hezké!“ pravil otec čáp.</p>
			<p class="MLP-text">„To je velmi málo!“ namítla matka čápice. „Méně toho být nemohlo.“ Vtom je malá Helga zahlédla a&#160;vyšla na balkon, aby je pohladila. Staří čápi pokyvovali hlavami, nejmladší mladí na to kulili oči, ale všichni se cítili poctěni.</p>
			<p class="MLP-text">Pak Helga znovu upřela zrak na nebe a&#160;viděla, že se mezi ní a&#160;hvězdou, která září stále jasněji, pohybuje postava, čistší nežli vzduch, a&#160;přece patrná, a&#160;snáší se blíž a&#160;blíž.</p>
			<p class="MLP-text">Byl to mrtvý křesťanský kněz, rovněž on přišel z&#160;říše nebeské na její svatbu.</p>
			<p class="MLP-text">„Lesk a&#160;krása tam převyšují všechno, co svět zná!“ pravil.</p>
			<p class="MLP-text">A&#160;malá Helga sepjala ruce a&#160;modlila se tak vroucně, tak z&#160;hloubi, jak se ještě nikdy nemodlila. Prosila, aby se směla nahoru aspoň na jedinou minutku podívat, aby mohla vrhnout jeden jediný pohled do říše nebeského otce.</p>
			<p class="MLP-text">Kněz ji vyslyšel, zvedl ji do lesku a&#160;krásy, do proudu zvuků i&#160;světla&#160;– a&#160;nesvítilo a&#160;neznělo jenom okolo ní, ale i&#160;v&#160;jejím nitru, co se slovy nedá vypovědět.</p>
			<p class="MLP-text">„Ale teď musíme zpět, postrádají tě!“ pravil.</p>
			<p class="MLP-text">„Ještě malou chvíli!“ prosila. „Jenom jedinou minutu!“</p>
			<p class="MLP-text">„Musíme na svět, všichni hosté už odcházejí!“</p>
			<p class="MLP-text">„Jenom jediný pohled! Poslední!“</p>
			<p class="MLP-text-bez1radku--12-0">Potom opět stála Helga na balkoně&#160;– ale všechny pochodně venku byly pozhasínané, všechna světla v&#160;sále zmizela a&#160;čápi byli pryč.</p>
			<p class="MLP-text">Žádného hosta nebylo vidět, ani ženich tu nebyl&#160;– jako by ty tři krátké minuty všechno odvály. Helga s&#160;úzkostí v&#160;srdci kráčela velkým prázdným sálem a&#160;vkročila do sousední světnice, kde spali cizí vojáci.</p>
			<p class="MLP-text">Otevřela postranní dveře, které vedly do jejího pokojíku, ale ledva se zklidnila, že je v&#160;jeho bezpečí, stála venku v&#160;zahradě. Tak to zde přece dříve nevypadalo, pomyslela si. A&#160;nebe se červenalo, již blízko bylo svítání.</p>
			<p class="MLP-text-bez1radku--12-0">Tu spatřila čápy a&#160;volala na ně jejich řečí. Otec čáp kroutil hlavou, nicméně poslouchal a&#160;po chvíli se přiblížil až k&#160;ní.</p>
			<p class="MLP-text">„Ty hovoříš naší řečí!“ pravil. „Co chceš? A&#160;co tu hledáš, cizí ženo?“</p>
			<p class="MLP-text">„Vždyť to jsem já! Helga! Což mne nepoznáváš? Před třemi minutami jsme spolu mluvili tamhle na balkoně!“</p>
			<p class="MLP-text">„To bude omyl!“ řekl čáp. „To se ti muselo jenom zdát!“</p>
			<p class="MLP-text">„Ne, ne!“ pravila a&#160;připomněla mu vikingský dvorec, divoké rašeliniště i&#160;cestu sem!</p>
			<p class="MLP-text">Otec čáp zablýskal očima:</p>
			<p class="MLP-text">„Ale ne, to je ta stará historie, kterou mi vyprávěli rodiče a&#160;ti ji měli od mé prapraprababičky! Opravdu byla zde v&#160;Egyptě taková princezna z&#160;dánské země, ale zmizela v&#160;podvečer svojí svatby před mnoha sty lety a&#160;už se nevrátila! Můžeš si to sama přečíst zde na pomníku v&#160;zahradě. Jsou tam vytesány labutě a&#160;čápi a&#160;nahoře stojí ona v&#160;bílém mramoru.“</p>
			<p class="MLP-text">Tak tomu tedy bylo.</p>
			<p class="MLP-text">Malá Helga to viděla, porozuměla tomu a&#160;padla na kolena.</p>
			<p class="MLP-text">Slunce vysvitlo&#160;– a&#160;jako z&#160;ní kdysi v&#160;jeho paprscích spadla žabí kůže a&#160;vyjevila se její lidská podstata, tak se nyní křtem zvedla jasnější než světlo a&#160;čistší než vzduch&#160;– k&#160;Bohu. Tělo se rozpadlo v&#160;prach, uvadlý květ lotosu ležel tam, kde dříve stála.</p>
			<p class="MLP-text">„Ale to je neočekávaný konec té povídky!“ řekl otec čáp. „Toho bych se byl nenadál! Nicméně docela se mi líbí!“</p>
			<p class="MLP-text">„Já si spíš kladu otázku, co si z&#160;toho vezmou naši mladí,“ podotkla matka čápice a&#160;otec čáp pokývl:</p>
			<p class="MLP-text">„Ovšem, to je nejdůležitější!“<a id="x.8306"></a></p>
		</div>
</body>
</html>