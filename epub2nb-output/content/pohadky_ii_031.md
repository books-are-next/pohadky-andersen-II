---
title: Psyche
contentType: prose
---

Za svítání září v růžovém vzduchu velká hvězda, nejjasnější hvězda na obloze – jitřenka. Její mihotavé světlo se chvěje na bílé klenbě, jako by chtěla napsat všechno, co umí vyprávět, co za tisíciletí spatřila tu i onde na našem otáčejícím se světě.

A tak poslyšte jednu z jejích povídek!

Nedávno (její nedávno znamená ovšem pro nás lidi mnoho staletí) jsem sledovala mladého umělce. Bylo to v papežském státě Vatikánu, uprostřed proslulého Říma. Leccos se během doby změnilo, ale ne tak rychle, ne takovým tempem, jakým se dítě mění ve starce.

Z císařského hradu, pravda, zbyly jen zříceniny, zato fíkovník a vavřín dál bujně rostly mezi povalenými mramorovými sloupy a věnčily zpustošené lázně, jež dobu svého rozkvětu připomínaly už jen zlatistě zářivými stěnami. Také Koloseum bylo zbořeno, ale kostelní zvony zněly nad městem, kadidlo vonělo a zářivý baldachýn vedl dlouhé procesí ulicemi o velkém církevním svátku. Avšak také umění mělo co slavit. V Římě žil a tvořil jeden z největších světových malířů Rafael i největší sochař své doby Michelangelo. Sám papež oba obdivoval a poctíval je návštěvami. Umění bylo uznáváno, podporováno a navíc odměňováno. Ovšem ne všemu velkému se dostalo náležitých poct.

V jedné malé úzké uličce stál starý dům, vlastně to byl bývalý kostel, a v něm bydlel mladý, neznámý umělec. Měl samozřejmě přátele svého věku, rovněž umělce mladé duchem, nadějemi a myšlenkami, kteří ho přesvědčovali, že má bohaté a výjimečné nadání, ale on byl tak bláhový, že jejich slovům nevěřil. Rozbíjel vše, co z hlíny vytvořil, nikdy nebyl dost spokojený, nikdy nic nedokončil.

A to je nutné, neboť dílo musí být viděno a oceněno, aby vyneslo peníze.

„Jsi snílek!“ říkali ti, co mu byli nejblíže. „A to je tvoje neštěstí! Ale to je tím, že jsi dosud nežil, neokusil života, neochutnal vše, co je třeba ochutnat. Právě v mládí se to má – a musí – dělat, aby člověk ze sebe něco učinil! Podívej se na velkého Mistra Rafaela! Papež se mu klaní, svět se mu obdivuje, a jak rád si zavdá vína a chleba!“

„Hrává s námi v kostky a karty!“ přidal se Angelo, jeden z nejveselejších mladíkových přátel.

A napovídali toho všichni ještě hodně, každý podle svého založení a rozumu. Byli by rádi vzali mladého umělce s sebou na divoké a bláznivé výšlapy, jak by se to snad dalo nazvat. A také on pociťoval občas na krátký okamžik chuť vyrazit si s nimi – i jemu bušila v žilách prudká krev a podněcovala nejrůznější fantazie. Dokázal se účastnit veselých hovorů, smát se hlasitě s ostatními, a přece to, co nazývali životem podle Rafaela, vzrušilo ho sotva jako opar ranní mlhy ve srovnání s božským odleskem, který zahlédl zářit z obrazů velkého Mistra. Ve srovnání s rozpoložením, jež se ho zmocňovalo, když stál ve Vatikánu před nádhernými sochami, v něž mistři již před mnoha tisíci let přetvořili balvany mramoru.

Teprve zde vzdouvala se jeho hruď a on cítil v sobě cosi velkého, svatého, povznášejícího i dobrého a přál si vykouzlit z mramoru stejně úchvatné postavy. Chtěl jako dávní tvůrci stvořit obraz toho, co vyvěrá z jeho srdce směrem k nekonečnu.

Jenže jak, v jaké podobě?

Měkká hlína poddávala se jeho prstům a prsty ji měnily v krásné tvary, ale nazítří, tak jako vždy, všechno rozbil.

Jednoho dne vedly jeho kroky okolo bohatého paláce, jichž má Řím tak nepřeberné množství, a zastavil se před otevřeným portálem, kterým bylo vidět do malé zahrádky. Byla plná nejkrásnějších růží a obklopena arkádami pomalovanými krásnými obrazy. Velké bílé květy se šťavnatými zelenými listy vyrážely z mramorové nádrže plné jasné šplouchající vody a uprostřed toho všeho se vznášela postava mladé dívky, dcery majitele tohoto knížecího domu, a byla tak jemná, tak lehkonohá a krásná, že takovou ženu ještě nikdy neviděl. I když přece jenom! Zvěčněnou Rafaelem jako Psyche v jednom z dalších římských paláců. Není žádných pochyb – tam spatřil tu, jež tady chodila živá.

A živá zůstala i v jeho myšlenkách a srdci. Vrátil se domů, do své chudobné světničky, vytvořil z hlíny podobu Psyche a byla to ona – lehkonohá bohatá mladá Římanka ze šlechtického rodu.

Poprvé se bez zášti zahleděl na své dílo, poprvé shledal, že má opravdu význam. A přátelé při pohledu na novou sochu jásali radostí. Poslední práce byla projevem jeho umělecké velikosti, jež z jejich strany byla už dávno rozpoznána – a nyní ji pozná i svět.

Avšak tvárná hlína, již si podmanil, mladíka dlouho ne­uspo­ko­jovala, neboť neměla bělost a trvanlivost mramoru. Jen a jen mramorový kámen by dokázal Psyche vdechnout život, a on kus drahocenného mramoru měl. Byl pozůstatkem majetku jeho rodičů a ležel již mnoho let ladem na dvoře. Střepy láhví, staré kusy hrnců a zbytky artyčoků se na něm hromadily a pokrývaly jej špínou. Ale uvnitř byl jako horský sníh, z něho se mohla zvednout Psyche!

Pak se jednou stalo – jasná hvězda o tomhle nevypravuje, neviděla to, ale my to víme –, že vznešená římská společnost zamířila do úzké uličky, v níž žil. Vůz zastavil o kus dál a společnost vešla, aby se podívala na práci mladého umělce, o níž se náhodou dozvěděla.

A kdo byli ti vznešení návštěvníci? Ubohý mladý muž! Ač nejšťastnějším mladým mužem mohli bychom jej také nazvat. Jeho múza, mladá šlechtična sama, stála v jeho světnici a její otec pronesl:

„Vždyť to jsi ty jako živá!“

Nedá se perem popsat úsměv ani pohled, ten zvláštní pohled, jejž dívka na mladého umělce upřela, ale jeho výraz povznášel, zušlechťoval i – drtil.

„Vaše Psyche musí být vytesána z mramoru!“ rozhodl vzápětí vznešený pán. A jeho slova byla elixírem nejen pro mrtvou hlínu a omšelý mramorový balvan, ale rovněž pro schopného mladého muže.

„Až bude práce dokončena, koupím ji!“ dodal kníže a bylo to, jako by úplně nový život vnikl do chudobné dílny. Nadšení a veselost hleděly ze všech koutů a práce šla utěšeně od ruky. Zářivá jitřenka viděla, jak umělec pokračuje.

Hlína byla jakoby oduševnělejší od té doby, co tu dívka byla, a téměř sama se přetvářela ve známé krásné rysy.

„Nyní vím, co je život!“ jásal jinoch. „Život, to je láska! Povznesení k velkoleposti, uchvácení krásou! To, co moji nejbližší přátelé nazývají životem a rozkoší, je pomíjivé, jsou to bubliny v kynoucím kvasu, nikoli čisté nebeské oltářní víno, jímž jsme se zasvětili bytí!“ Mramorový kvádr byl vztyčen a dláto začalo odsekávat velké kusy. Také míry byly naznačeny, značky nadělány, a jak práce postupovala, ponenáhlu se kámen stával tělem, krásným jako obraz Boží. Těžký kámen se stal vznosným, tančivým, vzdušným, rozkošnou Psyche s nebesky nevinným úsměvem, jak se obrážela v srdci mladého sochaře.

Hvězda v růžovém jitru vše viděla, rozuměla všemu, co bouřilo v mladém muži – střídavým barvám jeho tváře i lesku jeho oka v touze zobrazit, co Bůh dal.

„Věru si nezadáš s řeckými mistry!“ volali nadšeně přátelé. „Záhy bude celý svět obdivovat tvoji Psyche.“

„Moji Psyche!“ opakoval. „Moji! Ba, tou musí být! Jsem stejný mistr jako ti velcí nebožtíci! Bůh mě obdařil svou milostí, pozvedl mě tak vysoko jako ty ze šlechtického rodu.“

Klesl na kolena se slzami vděčnosti v očích – ale pak zase na Boha zapomněl – pro ni, pro její obraz v mramoru, pro sněžně bílou Psyche rdící se v jitřním slunci.

A zase měl spatřit živou a skutečnou tu, jež celá zněla jako hudba, když do bohatého paláce přinášel zprávu, že mramorová Psyche je dokončena.

Vešel vysokým zdobným portálem do dvora, kde voda tryskala z delfínů, a vstoupil do veliké předsíně, jejíž stěny a strop se skvěly barvami, štíty a obrazy. Vystrojení sluhové, nosící hlavu vzhůru jako koně zapřažení do saní, chodili sem a tam, jiní se povalovali na vyřezávaných lavicích, jako by byli pravými pány domu. Řekl, co chce, a byl veden po lesklém schodišti s měkkými koberci a sochami po obou stranách i bohatými sály se zářivými mozaikovými podlahami.

Ta nádhera a lesk až tížily dech, ale záhy se uvolnil, neboť starý kníže ho uvítal velmi přívětivě. Když pohovořili, vyzval jej, aby zašel k dceři, která ho chce také vidět, a další sloužící jej vedli vznosnými síněmi ke skvostné komnatě, v níž ona byla největší ozdobou, největší krásou.

Hovořila s ním a ani miserere[^14], ani kostelní zpěv nemohly víc dojímat srdce. Chopil se její ruky a přitiskl ji ke své hrudi. Neznal nádhernější růži a z té nádhery přecházel na něj žár a slova se řinula z jeho úst, ani sám nevěděl jak. Ale ví kráter, že vrhá žhoucí lávu?

Poté, co jí vyznal svoji lásku, stála nehnutě – překvapená, uražená, pyšná, ba s výrazem, jako by se náhle dotkla mokré slizké žáby. Její tváře zrudly, rty zbledly a oči se proměnily v oheň, byť zůstaly černé jako temná noc.

„Jste šílený! Ven! Okamžitě!“ obrátila se k němu zády a její krásná tvář náhle připomínala obličej obkroužený hady.

Zhroucen, téměř bez života se dostal na ulici, jako náměsíčník došel domů. Teprve tam se pln zuřivosti a bolesti chopil kladiva, aby rozbil svou mramorovou sochu. Ve svém rozpoložení si nepovšiml přítele Angela, který mocným stiskem zadržel jeho ruku.

„Zbláznil ses? Co to chceš udělat?“

Chvíli spolu zápasili, ale přítel byl silnější.

Mladý umělec se s hlubokým povzdechem zhroutil na židli.

„Co se ti stalo?“ ptal se Angelo. „Vzpamatuj se přece! Mluv!“

Ale co mu mohl říci? A Angelo, když ho nemohl přivést k řeči, začal mluvit sám:

„Houstne ti krev v tom tvém věčném snění! Buď přece jako my ostatní. Zapomeň na ideály, nebo si srazíš vaz! Trochu vína by ti udělalo dobře, po něm se krásně spí! A dovol pěkné dívce, aby byla tvým lékařem! Dívka z Kampaně je stejně krásná jako princezna v mramorovém zámku, obě jsou dcery Eviny a v ráji je nerozeznáš!

Nech se vést svým Angelem! Jsem tvůj anděl, anděl života! Přijde doba, že zestárneš, tělo ztratí sílu a za krásného slunného dne, kdy se všechno směje a jásá, budeš tu ležet jako zvadlá sláma. Nevěřím řečem o posmrtném životě. To je krásný klam, pohádka pro děti, dost zajímavá, když si to dovedeš namluvit. Ale já nežiji v takových klamech, nýbrž ve skutečnosti. Pojď se mnou, staň se konečně normálním člověkem!“

Táhl jej s sebou – a to mohl v tomto okamžiku, kdy zpěněná krev mladého umělce toužila po proměně duše, chtěla se vyrvat ze svého starého „já“, ze všeho, nač byl zvyklý.

V jednom zákoutí Říma byla umělci hojně navštěvována vinárna postavená ve zřícenině starých lázní. Velké žluté citrony tam visely mezi tmavým listím a zakrývaly část starých červenožlutých zdí. Vstupovalo se hlubokým klenutím, skoro jako do zříceniny, uvnitř hořela lampa před obrazem Madony a velký oheň plál v ohništi, kde se peklo, vařilo a smažilo. Venku stálo pod citronovými a vavřínovými stromy několik prostřených stolů.

Oba přátelé byli s jásotem uvítáni ostatními. Pojedli trochu jídla a hodně pili, což jim přidávalo na povznesené náladě, a zpívalo se, tančilo a hrálo na kytaru. Několik mladých dívek, vesměs modelek mladých začínajících umělců, se také dalo do tance, bez velkých okolků se vmísily do jejich společnosti. Rozkošné bakchantky neměly postavy Psyche, nebyly to ty nejjemnější a nejkrásnější růže, nýbrž silné, žhavé a čerstvé karafiáty.

A bylo teplo toho dne, neodešlo ani se zapadajícím sluncem! Oheň sálal v krvi i v každém pohledu, vzduch oplýval zlatem a květy, život byl zlato a květy.

„Konečně jsi jednou s námi! Dej se unášet vším, co je kolem tebe i v tobě!“

„Ještě nikdy jsem se necítil tak dobře!“ prohlásil mladý umělec. „Máš pravdu, máte všichni pravdu, byl jsem neuvěřitelný bláhovec, naivní snílek. Člověk má žít skutečností, ne fantazií!“

Se zpěvem a za zvuku kytar vyšli pak mladí muži do jasné hvězdnaté noci s žhoucími karafiáty, dcerami Kampaně po boku.

V Angelově pokojíku, mezi rozházenými skicami a bujnými obrazy, zněly jejich hlasy o něco tlumeněji, ale neméně ohnivě. Na podlaze ležely kresby, spousta kreseb podobných dívek většího či menšího půvabu, ale jejich společnice byly mnohem krásnější.

Šestiramenný svícen rozléval své světlo a žár i světlo byly v pěti lidských postavách.

„Apollo! Jupitere! Do vašeho nebe a vaší krásy jsem zvedán! Je mi, jako by květ života právě vypučel v mém srdci.“

Vypučel – rozpukl se, zvadl a omamná, oslepující a myšlenky zatemňující pachuť vyvřela z něho. Oheň smyla tma.

Jinoch se vrátil do svého domu a usedl na postel.

„Fuj, ubožáku!“ zaznělo hluše z jeho vlastních úst, ze dna jeho zlomeného srdce. „Ven! Okamžitě!“

Bolestně vzdychl.

„Ven! Okamžitě!“ Slova živoucí Psyche nesl ve svých rozervaných prsou, v hloubi nitra. Hlava mu klesla do podušek, myšlenky začaly splývat a vzápětí usnul.

Za svítání vstal a pomalu se upamatovával na včerejšek. Vskutku se to stalo? Nebo se mu všechno jenom zdálo? Byla pouhým snem slova knížecí dcery, návštěva ve vinárně, večer s karafiáty žhavé Kampaně?

Ne, všechno byla nová, dosud neznámá skutečnost.

V purpuru jitra zářila jasná hvězda a její paprsky dopadaly na něj i jeho mramorovou Psyche. Chvěl se při pohledu na ten odraz věčnosti a nepomíjitelnosti a nečistý mu připadal jeho pohled.

Hodil šátek přes sochu a znovu jej poodhrnul, ale nemohl se více podívat na své dílo. Tiše zahloubán do sebe a svého neutuchajícího smutku proseděl celý den, aniž věděl, co se děje venku, aniž venku věděli, co se děje v tomto lidském srdci.

Pomalu míjely dny a týdny, ale noci byly nejdelší.

A jednoho rána zastihla jej zářivá jitřenka bledého a chvějícího se horečkou vstávat z postele. Přistoupil k mramorové soše a stáhl šátek, po dlouhé době hleděl bolestným i vroucím pohledem na svoje dílo. Pak klesající pod tíží kamene vyvlekl sochu do zahrady k polorozpadlé a vyschlé studni. Do té hodil Psyche, navršil na ni hlínu a chrastím a kopřivami překryl čerstvý hrob.

„Pryč! Okamžitě!“ tak zněla krátká pohřební řeč a hvězda se na to dívala růžovým oparem a chvěla se ve dvojici slz, jež stekly umělci po smrtelně bledých lících.

„Churaví horečkou,“ říkali o něm, neboť vzápětí ulehl na lože.

Klášterní bratr Ignác přišel jako přítel a lékař se zbožnou útěchou, mluvil o štěstí víry, o lidském hříchu, o milosti a klidu v Bohu a jeho slova padala jako teplé sluneční paprsky do vlhké půdy. Úrodná zůstala, ale mlhy, které ji obklopovaly, se teprve zvedaly. Jako z plovoucích ostrovů se díval na lidský život, jenž pro něj dosud byl jen omylem a zklamáním.

Ba, umění je čarodějka, která nás svádí k ješitnosti, vábí světskými radostmi, a my jsme pak falešní sami k sobě, ke svým přátelům i k nejvyššímu. Had v nás promlouvá:

„Okus a budeš jako Bůh!“

Nyní měl ale pocit, že si konečně porozuměl, že našel svou cestu k pravdě. V jeho utrápeném nitru zavládl mír poznání, že ve víře je Boží světlo i jas a že v mnišské cele lze najít klid, kde pravé lidství může růst a spět k věčnosti.

Bratr Ignác podporoval jeho myšlenku, a tak se světské dítě stalo sluhou Božím, mladý umělec dal světu vale a odešel do kláštera.

Jak srdečně, jak vesele jej pozdravili bratři! Jak svátečně slavnostní bylo jeho zasvěcení! Zdálo se mu, že vidí Boha v slunečním světle, jež zalévalo chrám, že září z každého ze svatých obrazů i lesklých křížů. A když pak v podvečer osaměl ve své malé cele, otevřel okno a díval se na starý Řím, na jeho zbořené kostely a kdysi mocné Koloseum. Bylo to na jaře, kdy kvetou akácie, svěže se zelená brčál, růže nasazují na květ, citrony i pomerančovníky září a palmy se ovívají svými vějíři. Otevřená a tichá Kampaň se před jeho očima zvedala k modravým, světlem pokrytým, jakoby v horkém vzduchu namalovaným horám a on se cítil uchvácen a vyrovnaný jako nikdy dřív. Všechno splývalo, dýchalo mírem a krásou, vše plynulo jako sen!

A snem byl i jeho nový svět. Avšak zatímco sen vládne času a současně je časem ovládán, klášterní život je v ubíhajících letech neměnný a dlouhý. Tak dlouhý pro lidské nitro, jež má mnohé stránky, které činí člověka pramálo vznešeným. To si musel přiznat.

A jaký to byl oheň, který v něm občas žhnul, jaký pramen zla z něj znovu a znovu tryskal? Trestal svoje tělo, ale zlo zůstávalo a dralo se na povrch. Poddajný duch připomínal hada ovíjejícího sebe sama, zastíral svědomí pláštěm lásky a utěšoval se:

„Svatí prosí za nás, matka prosí za nás, Ježíš sám dal nám krev.“

Ale nebylo to dětinství, lehkomyslnost či zklamané mládí, jež způsobily, že se obětoval a cítil se tou obětí povznesen nad tak mnohé? Jen proto, že odmítl ješitnost světa, že se stal synem církve?

A pak jednoho dne, nebo spíš po mnoha letech, potkal Angela, jenž přítele po krátkém zaváhání poznal:

„Člověče!“ pravil. „Jsi to vážně ty? A jsi nyní šťasten? Nezhřešil jsi proti Bohu, když jsi odvrhl jeho dar, svoje poslání na tomto světě? Měl by sis někdy přečíst podobenství o svěřených hřivnách. Co jsi tím získal, cos našel? Neutekl jsi od života k snění? Není nynější zbožnost pouze v tvojí hlavě tak jako v hlavách mnoha dalších? Pouhé přání, aby žití bylo jen sen, pouze krásná fantazie a krásné myšlenky?“

„Odstup ode mne, satane!“ řekl mnich v něm a spěchal pryč od Angela.

„Je to ďábel, zosobněný ďábel! Ano, učiněného ďábla jsem dnes potkal!“ hovořil mumlavě sám k sobě. „Kdysi jsem mu podal prst, a on se chopil celé mojí ruky!“

Po chvíli však vzdychl:

„Ne, ve mně samotném je zlo, stejně tak jako v něm, ale on se jím nenechal pokořit, jde světem se vztyčenou hlavou, nepostrádá klid, který já hledám v útěše náboženské! Ach, kéž by to jen byla útěcha!

Kéž by to všechno, proč jsem světu unikl, byly jenom ušlechtilé myšlenky, nikoli klam, jakým je krása rudých červánků, vlnivá modř mořských vln a vzdálených hor! Zblízka jsou jiné! Jenom ty, věčnosti, stále zůstáváš velkým, tichým a nekonečným prostorem, jenž nás k sobě zve. Prostorem, který nás volá a naplňuje tušeními i pochybami, a když do něho vstoupíme, klesáme, mizíme, umíráme – přestáváme být! Klam! Pryč s ním! Ven!“

Ale kam? Mnich bez slz a zhroucený do sebe seděl na svém tvrdém lůžku a pak zase klečel.

Ale před kým? Před kamenným křížem ve zdi? Ne, to jenom zvyk kázal tělu tuto polohu, a čím hlouběji a přísněji muž zkoumal sebe sama, tím temnější se mu vše jevilo.

„Nic uvnitř, nic vně! Prohraný život!“ Lavina nejhorších myšlenek se na něj valila, drtila jej a ničila.

„A nikomu se nesmím svěřit s tím červem pochybností, který ve mně hlodá! To smutné tajemství je mým zajatcem pouze do chvíle, než unikne!“

„Pane! Pane!“ volal ve svém zoufalém zápase. „Buď milosrdný, dej mi víru! Tvůj dar tvůrčí milosti jsem odhodil, neměl jsem dost sil, nedal jsi mi je. Jen nesmrtelnost Psyche v mojí hrudi. Ven! Okamžitě! Pohřbena budiž ona Psyche, to nejlepší, co jsem dokázal! Ať nikdy nevstane z hrobu!“

Vzešlo nové ráno. Hvězda se opět vznášela v růžovém vzduchu, ale jednou uhasne a zapadne, tak jako duše svítí, jen dokud žijí. Chvějící se paprsek dopadl na bílou stěnu, ale žádný vzkaz tam pro mne nevtělil, pomyslel si bledý muž, nic o tom, co by mělo znít hrudí pevně věřícího.

„Vím jen, že Psyche uvnitř mne nikdy nezemře! Je to nepochopitelné? Ale stejně nepochopitelný je přece i zbytek mého ‚já‘, nepochopitelný jsi i ty, ó, Pane! Celý tvůj svět je nepochopitelný. Ono zázračné dílo moci, krásy a lásky!“

A zatímco takto přemítal, jeho planoucí oči se pomalu obracely v sloup, zvuk kostelního zvonu byl posledním hlasem, který zazněl nad jeho mrtvým tělem. Dali ho do země, převezli do Jeruzaléma a smísili s prachem jiných zbožných mrtvých. Po letech byla kostra vyndána, tak jako mnoho koster před ním, oblečena do hnědé kutny. S růžencem v ruce stála v klášterní kostnici spolu s kostrami dalších mnichů a venku svítilo slunce, kadidlo vonělo, mše byla čtena.

Další léta minula. Kosti a hnáty se rozpadaly, lebky ale zůstaly. Vyplňovaly celou vnitřní zeď kostela a lebka umělce byla mezi nimi. Nikdo však již nevěděl, která z nich mu patří, i jeho jméno bylo zapomenuto, ale hleďte!

V sluneční záři pohnulo se cosi živoucího mezi bílými kostmi. A co to bylo? Pestrobarevné zvířátko poskakovalo v jedné z dutých lebek, procházelo se prázdnými očními důlky. Byl opět život uvnitř hlavy, a možná právě té kdysi plné velkých myšlenek, světlých snů i lásky k umění a kráse, odkud horké slzy kanuly a kde žila naděje v nesmrtelnost. Zvířátko ještě chvíli poskakovalo, ale pak zmizelo a lebka dál práchnivěla, prach stával se prachem.

Jasná hvězda však i po stoletích zářila stejně jako před tisíciletími a vzduch čistých rán a večerů dál svítil růžově, čerstvý jak růže, žhoucí jako krev. Na místě úzké uličky se zříceninami starého kostela, v níž mladý umělec bydlel, stál nyní klášter a v zahradě kopali hrob pro mladou jeptišku, jež zemřela a měla být v této časné hodině pochována.

Leč krumpáč narazil na překážku, až jiskry odlétly, a v zemi cosi oslnivě zazářilo. Další kopnutí už obnažila větší kus mramoru a kámen se postupně zaokrouhloval do podoby údů. Ještě opatrněji vedli krumpáč a tu uviděli ženskou hlavu a pak motýlí křídla.

Z jámy, do níž měla být mladá jeptiška uložena, vyzvedli za vzchá­zejícího jitra krásnou postavu Psyche.

„Jak je nádherná! Jak dokonalá! Jaké umělecké dílo!“ říkali. Kdo mohl být mistr, nikdo netušil, nikdo – kromě jasně zářící hvězdy – o něm nic nevěděl.

Jenom ona znala jeho osud, zkoušky, jimiž procházel, jeho slabosti – vše, co bylo mrtvo, odvanuto, jak prach má být. Ale výsledek jeho nejlepšího snažení, to nejkrásnější, co ukazovalo na božství v něm – jeho Psyche, jež nikdy nezemře, byla spatřena a po právu obdivována a milována.

Jasná jitřenka v oparu růžového vzduchu vysílala k ní své zářivé paprsky, úsměvy štěstí na tvářích těch, kdo se jí obdivovali, hladily duši vtesanou do mramorového kvádru.

Vše pozemské bude odváto, zapomenuto, to hvězda dobře ví. Co je nebeské, však bude zářit ve vzpomínce, a když i vzpomínka zhasne – žije ještě Psyche.

[^14]: Úvodní slovo náboženského zpěvu, žalmu věnovaného kajícnosti. _Pozn. red._
