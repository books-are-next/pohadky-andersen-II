---
title: Motýl
contentType: prose
---

<section>

Motýl si chtěl opatřit snoubenku a samozřejmě toužil po nějaké pěkné květince. Začal se tedy kolem sebe rozhlížet a viděl, že každá květina sedí tak tiše a zadumaně na svém stonku, jak má sedět panna, jež není zasnoubena. Ale bylo jich, kam oči dohlédly, tolik, že motýl nevěděl, pro kterou se rozhodnout. I rozletěl se k chudobce. Francouzi ji nazývají Markétka, tvrdí, že umí prorokovat, a to ona opravdu dělá, když z ní milenci utrhávají lístek po lístku a ptají se, zda je jejich miláček má, nebo nemá rád. Každý se tak ptá, a motýl se přišel také zeptat. Neotrhával okvětní lístky, naopak každý zvlášť políbil v domnění, že po dobrém nejdál dojdeš.

„Sladká chudobko Markétko!“ pravil. „Jste nejchytřejší ze všech květinových žen. Umíte předpovídat! Povězte mi, dostanu tu, nebo onu? Či spíše – kterou dostanu? Když to budu vědět, mohu letět přímo k ní a ucházet se o ni!“

Ale Markétka neodpověděla. Cítila se dotčená, že ji nazval ženou. Byla přece panna, žádná žena. Motýl se ale nevzdal – ptal se podruhé, ptal se potřetí, a teprve když z ní ani potom nedostal jediného slova, přestal mít chuť dotazovat se dál a letěl na námluvy jen tak.

Bylo časné jaro a kromě chudobek všude kvetla spousta sněženek a kosatců.

„Jsou velmi spanilé!“ řekl motýl. „Jsou to opravdu rozkošné malé dívenky, ale trochu hloupé.“

Jako všichni mladíci pokukoval spíše po starších dívkách, tak minul sněženky i kosatce a zamířil k sasankám. Ty mu však přišly poněkud zatrpklé, fialky zase blouznivé, tulipány příliš nádherné, narcisky nemožně měšťanské, květy lípy přespříliš drobné a navíc měly široké příbuzenstvo. Květy jabloně se sice na pohled podobaly růžím, ale byly tu dnes a zítra padnou za oběť prvnímu závanu jarního větru. To by bylo příliš krátké manželství, usoudil, a tak nakonec došel k závěru, že se mu nejvíc zamlouvá hrách. Kvetl červeně a bíle, zářil čistotou a uchvacoval jemností. Bylo vidět, že má dobré vychování, pěkně vypadá a přitom se hodí i do kuchyně. Málem se o něj ucházel, ale vtom spatřil hned vedle lusk s uvadlým květem na špici.

„Kdo je to?“ optal se.

„To je můj starší bratr,“ odvětil hrách v rozpuku.

„Takhle tedy budeš vypadat později?“

Motýl se polekal a odletěl.

Zastavil se až nad plotem, přes nějž visela růže z Jericha s množstvím panen dlouhého obličeje a žluté pleti. Takové také neměl rád.

Ale jaké měl vlastně rád? Ptej se ho!

Jaro minulo, léto minulo, přišly chladnější dny – a motýl byl tam, kde dřív. Podzimní květy se sice oblékly do svých nejkrásnějších šatů, ale málo platné! Svěží mládí bylo pryč a vůně, po níž touží srdce ve stáří nejvíc, není nic, čím se mohou chlubit jiřiny a topolovky.

I sestoupil motýl k puškvorci.

„Nemá to, co nazýváme květem, to však vůbec nevadí, protože je celý květinou, voní od kořene k vršku, má vůni v každém lupínku. Ten si vyberu.“ A začal se o něj ucházet.

Avšak puškvorec stál beze slova a bez pohnutí, až po nějaké chvíli řekl:

„Přátelství, ale nic víc! Já jsem starý, vy jste starý. Můžeme žít jeden pro druhého, ale vzít se – to ne! Nedělejme ze sebe blázny. V našem věku!“

Tak se stalo, že se motýl neoženil s žádnou květinou. Hledal příliš dlouho a to se nemá dělat, nechce-li ženich skončit jako starý mládenec, jak se říká.

A byl tu pozdní podzim s dešti a plískanicemi. Chladný vítr přebíhal po zádech starých vrb, až to praštělo. Nebylo radno létat v letních šatech, pokud jsi nechtěl dostat co proto, a motýl nelétal vůbec. Šťastnou náhodou se dostal dveřmi do místnosti, kde sálala kamna, ba věru, bylo zde teplo jak v létě. Mohl žít.

„Ale žít nestačí!“ napadlo ho po nějakém čase. „Slunce, volnost a malou květinku musíš mít!“

Zamířil si to k okenní tabulce, kde ho spatřili, obdivovali a nakonec nabodli na špendlík a zařadili do sbírky. Víc se pro něj nedalo udělat.

„Teď sedím rovněž na stopce, jako květy!“ pravil. „Kdovíjak příjemné to není, i když podobně by mi nejspíš bylo, kdybych byl ženatý, kdybych se usadil!“

Tou myšlenkou se těšil, ale květiny v kořenáči podotkly:

„To je ubohá útěcha!“

Jenže květinám v květináčích nehodlal motýl nijak zvlášť věřit, neboť věděl, že se „příliš stýkají s lidmi“.

</section>
