---
title: Dvě panny
contentType: prose
---

  

Viděls již někdy panenku? Myslím to, co dlaždiči nazývají panenkou, nástroj, jímž se zatlouká dlažba. Je celá ze dřeva, dole široká a opatřená železným kruhem, nahoře užší, s dřevem napříč, to jsou její ruce.

Na dvoře, který byl spíš skladištěm než dvorem, byly dvě takové panenky. Stály mezi lopatami, sáhovkami[^8] i kolečky a šla o nich řeč, že se už nemají jmenovat jako dřív – že jediný správný název, který má dlaždičská mluva pro to, co jsme za starých časů nazývali panenkou, je „razítko“.

Mezi ženami jsou i takové, které nazýváme „emancipované“. Počítají se k nim ředitelky škol, porodní báby, tanečnice, které dovedou stát na jevišti na jedné noze, modistky i ošetřovatelky a do téhle řady „emancipovaných žen“ chtěly také patřit obě panenky na dvoře.

Byly panenkami u dlažebního úřadu a nehodlaly se ani za nic vzdát svého starého dobrého jména, nechtěly dovolit, aby je někdo nazýval „razítka“.

„Panenka je lidské jméno,“ říkaly, „a razítko je věc. Nenecháme se pojmenovávat jako věc, to je téměř nadávka.“

„Můj snoubenec by byl s to mě kvůli tomu nechat,“ pravila mladší, která byla zasnoubena s beranem. To je takový veliký stroj, který zatlouká kůly, dělá tedy zhruba to, co panenka dělá jemně. „Chce mne mít jako panenku, ne jako razítko, takže já se překřtít nenechám.“

„I já bych si spíš dala urazit obě ruce,“ prohlásila starší.

Kolečko však bylo jiného názoru – a kolečko už bylo něco! Pokládalo se nejmíň za čtvrt vozu, vždyť jezdilo na jednom kole.

„Podle mého názoru je jméno ‚panenka‘ značně sprosté. Ano, není ani zdaleka tak jemné jako ‚razítko‘, neboť jmenuješ-li se ‚razít­ko‘, dostáváš se do jedné řady s pečetěmi, a vzpomeňte jenom na ‚pečeť mlčenlivosti‘ nebo na ‚razítko zákona‘! Na vašem místě bych se vzdalo jména ‚panenka‘.“

„Nikdy! Na to jsem již příliš stará!“ pravila ta letitější.

„Vy asi nemáte zdání o tom, co je to evropská nutnost!“ podotkla k tomu stará poctivá sáhovka. „Je nezbytné se omezovat, podřídit se, přizpůsobit se duchu doby. Tím chci říct – je-li zákon na to, aby se ‚panenky‘ nazývaly ‚razítka‘, tedy se musejí nazývat ‚razítka‘! Každá věc má svoji sáhovku!“

„To bych spíše připustila,“ pravila mladší, „abychom se jmenovaly ‚slečna‘. Když už by to muselo být. ‚Slečna‘ přece jen není tak daleko od ‚panenka‘.“

„Já ne. Já bych se raději nechala rozsekat na třísky,“ pravila starší panenka.

Pak nastala práce. Panenky se vezly, položili je na kolečko a tomu se dalo říci jemné zacházení. „Razítky“ je ale nazývali, přestože „Pan! Pan!“ bušily do dlažby.

Bývalo by z toho bylo celé jméno, nebýt toho, že ze strachu usekávaly slova krátce a ostatní si ponechávaly pro sebe.

Jedna druhou ale stále oslovovaly „panenka“ a velebily staré dobré časy, kdy se ponechávala panenkám jejich pravá jména.

A zůstaly jimi obě, neboť beran, velký zatloukací stroj, vskutku mladší panenku nechal. Nehodlal se, jak řekl, zahazovat s nějakým „razítkem“.

[^8]: Dřevěné rozvírací délkové měřidlo. _Pozn. red._
