---
title: "Jakoubek a\_Kristýnka"
contentType: prose
---

<section>

Nedaleko řeky Gudenaa, v silkeborském lese, se zvedá výšina zvaná Aasen. A pod ní, směrem k západu, stálo, ba stojí ještě selské stavení obklopené políčky, na kterých písek prosvítá tenkou vrstvou ornice oseté pšenicí a žitem.

Je tomu ale už hodně let, co se tu odehrál tento příběh.

Lidé, kteří tu tenkrát žili, obstarávali tak dobře svoje malé hospodářství, jehož součástí byli i tři ovce, jeden vepř a dva voli, že to dalo na vlastní živobytí. Dokonce by si mohli dovolit i pár koní, ale Jeppe-Jaens říkal jako ostatní sedláci:

„Kůň sám sebe vyžírá! Spotřebuje, kolik dá užitku.“

A dál od jara do podzimu sám obdělával svoje skrovné polnosti a v zimě vyráběl dřeváky. Měl k tomu pomocníka, chlapíka, který je dovedl vyřezávat tak, že byly silné, lehké a úhledné zároveň.

A na dřevácích a vařečkách se vydělalo tolik, že rodinu Jeppe-Jaense nebylo možné počítat mezi chudé.

Malý Jakoubek, sedmiletý chlapec a jediné dítě v domě, rád sedával s otcem a pomocníkem ve světnici. Díval se, jak vyřezávají, řezal také do dřevěného špalíku, ba řezal se i do prstů, ale jednoho dne vyřezal dva kusy, které vskutku vypadaly jako malé dřeváčky, a měl to být, jak říkal, dar pro Kristýnku.

Kristýnka byla převozníkova dcerka a byla tak jemná a hezounká, jako by šlo o panské dítě. Kdyby měla šaty lépe střižené a správné velikosti, nikdo by nevěřil, že je z chudobného domku pod lesem.

Tam bydlel její otec, již léta vdovec, a živil se tím, že vozil polena z lesa dolů, k úhoří násadě u Silkeborgu, a jindy zase nahoru, směrem na Randers. Neměl nikoho, kdo by na Kristýnku dával pozor, a tak byla skoro pořád s ním, buď na prámu, nebo ve vřesu či brusinčí. Když měl jet až do Randersu, dával Kristýnku, která byla o rok mladší nežli Jakoubek, k Jeppe-Jaensově rodině.

Jakoubek a Kristýnka se spolu dobře snášeli. Jídávali z jedné mísy a hezky si hráli v písku, lezli a běhali kolem statku a jednoho dne se odvážili skoro až na kopec a na kus do lesa.

Tam objevili slučí vejce – a to byla velká událost.

Jakoubek ještě nikdy nebyl u Kristýnky, nikdy nejel na prámu po Gudenaa a po jezerech, ale nyní se tak mělo stát. Převozník mu slíbil, že ho vezme s sebou, a už večer předtím jej odvedl k sobě domů.

Nazítří pak hned časně zrána seděly obě děti na dřevu vyrovnaném na prámu a jedly chléb a ostružiny. Převozník a jeho pomocníci se zručně opírali o bidla a loď plula rychle po proudu a přes jezera. Ta se zdála sevřena lesem a rákosím, ale přece se vždy našla skulina, jíž mohli projet, třebaže se mocné duby skláněly až k prámu a vztahovaly k nim svoje oloupané větve připomínající vyhrnuté rukávy, jako by chtěly ukázat svoje nahá a kostnatá ramena. Staré olše, okolo nichž proud vyrval půdu, se pevně držely kořeny dna a vypadaly jako lesní ostrůvky. Lekníny se houpaly na hladině.

Byla to krásná jízda! A potom už byli blízko úhoří násady, kde voda hučela přes splavy. To bylo něco pro Jakoubka a Kristýnku, to otevírali oči! Tenkrát tu ještě nebyla ani továrna, ani vesnice. Úhoří násady obstarávalo jen několik lidí a jedině hřmot řítící se vody a křik divokých kachen oživovaly toto místo.

Když bylo dříví složeno, koupil Kristýnčin otec velký balík úhořů a zabité podsvinčátko, uložil všechno do koše a postavil dozadu na prám. Pak se vydali proti proudu domů. Vál správný vítr, a tak napjali plachty a šlo to právě tak dobře, jako by je táhli dva koně.

Když byli s prámem tak blízko, že měl muž, který pomáhal postrkávat prám, jenom malý kousek cesty domů, nakázal Kristýnčin otec dětem, aby se ani nehnuly, a vystoupil s ním na pevninu.

To ale Jakoubek s Kristýnkou dlouho nevydrželi. Museli se podívat do koše, v němž byli úhoři a podsvinče, hned zkoušeli podsvinče zvednout, a protože je chtěli zvedat oba, pustili je a – rovnou do vody. Rychle se vzdalovalo po proudu a děti přepadla hrůza.

Jakoubek vyskočil na břeh, utíkal, co mu nohy stačily, a za chvíli za sebou uslyšel Kristýnku.

„Vezmi mě s sebou!“ volala a brzy oba zmizeli v křoví, odkud již neviděli ani prám, ani řeku. Ještě kousek běželi, ale tu Kristýnka upadla a dala se do pláče. Jakoubek ji zvedl.

„Pojď se mnou!“ pravil. „Náš dům je jen kousek odtud, na druhé straně kopce!“

Ale dům tam nebyl, i když šli dál a dál přes uschlé listí, přes spadané větve, které praskaly pod jejich malýma nožkama.

Vtom zaslechli hlasité volání. Zůstali stát, jako by je do země vrazil, a tiše naslouchali, ale byl to jenom ošklivý křik orla, jenž je polekal. A před nimi v lese rostly borůvky a bylo jich tak neuvěřitelné množství, že neodolali, jedli a jedli, až byli úplně černí nejen kolem úst, ale i na tvářích.

A vzápětí bylo slyšet nové volání.

„Dostaneme bití za to podsvinčátko!“ prohlásila Kristýnka.

„Proto jděme k nám!“ řekl Jakoubek.

I dali se znovu na pochod. Dostali se na vozovou cestu, ale ani ta nevedla domů. A se setměním je přepadla úzkost. Podivné ticho kolem bylo přerušováno ohyzdnými skřeky velkých výrů nebo možná hlasy ptáků, které neznali.

Tak došli až k jakémusi křoví. Kristýnka plakala, i Jakoubek plakal, a nakonec se z toho pláče stulili do trávy a usnuli.

Byl už bílý den, když se probudili. Záblo je, ale Jakoubek řekl, že na vrcholu kopce prosvítá slunce mezi stromy, tam že se ohřejí a také spatří dům jeho rodičů.

Avšak byli daleko, v docela jiné části lesa. Vylezli sice na kopec, ale ocitli se u jasného průhledného jezera, v němž se společně se slunečními paprsky mihotala celá hejna ryb. Překvapilo je, co viděli, i keř plný ořechů, který stál opodál. Natrhali si jich plné kapsy, rozlouskali je a vybrali z nich jemná jadérka, ale sotva jimi začali tišit hlad, přišlo nové překvapení, nový strach:

Z křoví vyšla stařena. V hnědé tváři se jí leskly černé oči, na zádech měla ranec a v ruce sukovitou hůl. Byla to cikánka.

Děti hned neporozuměly její řeči, až když vyňala z kapsy tři veliké ořechy a pravila, že ukrývají samé krásné a kouzelné věci.

Jakoubek se na ni podíval, a protože se mu zdála přívětivá, dodal si odvahy a otázal se, dá-li mu je. Žena mu je podala, a zatímco si trhala do kapsy jejich malé oříšky, kulili Jakoubek s Kristýnkou oči na ty kouzelné.

„Je v tomhle vůz a koně?“ zeptal se Jakoubek.

„Je tam zlatý kočár a zlatí koně!“ odvětila žena.

„Tak mi jej dej!“ pravila Kristýnka a Jakub poslechl a žena jí zavázala ořech do nákrčníku.

„Je v tomhle takový malý hezký nákrčník, jako má Kristýnka?“ ptal se dál Jakoubek.

„Je tam deset nákrčníků!“ odpověděla žena. „Jsou tam jemné šaty, punčochy i klobouk!“

„Tak jej chci také!“ pravila Kristýnka a Jakoubek jí dal i druhý ořech.

Třetí byl malý a černý.

„Ten si nech!“ řekla Kristýnka. „Však je také hezký!“

„A co je v něm?“ otázal se Jakoubek.

„To nejlepší pro tebe!“ usmála se cikánka.

I sevřel Jakoubek ořech tak pevně, jak mohl, a žena slíbila, že jim ukáže správnou cestu. Šli tedy, ale opačným směrem, nežli měli, čímž ovšem nechceme říci, že se je cikánka chystala ukrást.

V divokém lese potkali lesníka Chraena, který Jakoubka znal. S ním se děti dostaly domů, kde už o ně měli tak velkou starost, že jim bylo odpuštěno, třebaže by si zasloužily notný výprask. Za to, že upustily podsvinčátko do vody, i za to, co udělaly potom.

Kristýnka se vrátila do domku pod lesem. Jakoubek směl pobýt v malé myslivně a první, co večer učinil, bylo, že vyňal ořech, který v sobě choval „to nejlepší pro něj“, položil jej mezi dveře a práh a dveře přitlačil. Ořech praskl, ale žádné jádro v něm nebylo, byl jenom z červotočiny, zkrátka úplně červivý, jak se říká.

„No, to jsem si mohl myslet!“ pravil Jakoubek. „Jak by mohlo být v takovém malém ořechu místo pro to nejlepší. Ani Kristýnka nedostane ze svých dvou ořechů jemné šaty a zlatý kočár!“

Přišla zima, i nový rok přišel.

Pak uplynulo několik podobných zim. Jakoubek začal chodit na náboženství k pastorovi, který bydlel kus od statku, a tou dobou se u nich zastavil převozník a vyprávěl Jakoubkovým rodičům, že Kristýnka vstoupí do služby a že je pro ni opravdovým štěstím, že se dostala do dobrých rukou. Pomyslete si, vezmou ji k sobě bohatí hospodáři z okolí Herningu, na západ odtud. Tam má být paní k ruce, a osvědčí-li se, slíbila ta hodná žena, že si ji i po konfirmaci podrží.

Tak se Jakoubek a Kristýnka spolu rozloučili.

Ona mu ukázala, že má ještě oba ořechy, které od něho dostala, když zabloudili v lese, a prozradila, že má ve skříni schované i oba dřeváčky, které jí jako malý chlapec vyřezal darem. Potom se rozešli.

Jakoubek byl konfirmován, ale zůstal doma. Dovedl zručně vyřezávat dřeváky a v létě dobře obstarával hospodářství. Matka k tomu měla už jenom jeho, neboť Jakoubkův otec nebyl více naživu. A jenom zřídka, povětšinou od kočího poštovního vozu nebo od prodavače úhořů, slyšeli něco o Kristýnce.

Dobře se jí dařilo u bohatých hospodářů a poté, co byla konfirmována, poslala otci psaní. Pozdravovala v něm také Jakoubka a jeho matku a psala i o šesti košilích a pěkných šatech, které dostala od hospodáře a hospodyně. Byly to věru utěšené zprávy. Na jaře pak jednoho krásného dne kdosi u Jakoubka a jeho matky zaklepal. Byl to převozník s Kristýnkou. Přijela na jednodenní návštěvu.

Využila příležitosti svézt se do Themu a zpátky. Překrásná byla a jemná jako slečinka, i pěkné šaty měla, hezky ušité, slušely jí. Tak se skvěla v celé své nádheře, že Jakoubek ve všedních starých šatech vůbec nenalézal slov.

Uchopil sice její ruku a stiskl ji, měl opravdovou radost, ale ústa mu vypověděla služby. Zato Kristýnka hovořila a políbila Jakoubka na ústa.

„Znáš mě ještě?“ pravila.

Avšak i když tu byli sami a on ji stále ještě držel za ruku, dokázal říci pouze:

„Z tebe se ale stala jemná dáma! Připadám si vedle tebe tak obyčejný a ošumělý! Přesto jsem se na tebe něco navzpomínal, Kristýnko! I na staré časy!“ Pak šli ruku v ruce vzhůru na kopec a dívali se přes Gudenaa na její rodiště s velkými vřesem porostlými svahy. Jakoubek byl i tam zamlklý, ale nepochyboval, že se Kristýnka musí stát jeho ženou. Vždyť jim již jako dětem říkali snoubenci. Zdálo se mu tedy, že k sobě patří, ač to žádný z nich nevyslovil, přestože jenom málo hodin ještě mohli být pohromadě. Kristýnka zase musela zpět do Themu, odkud zítra časně ráno odjede povozem do Vesteru.

Otec a Jakoubek ji do Themu doprovázeli. Byla světlá měsíční noc a i po příchodu do města Jakoubek držel Kristýnčinu ruku, nemohl ji pustit. Také jeho oči mluvily tak jasnou řečí, že slova byla téměř zbytečná, leč každé z nich šlo přímo ze srdce:

„Jestli sis dosud nezvykla na příliš jemný život,“ pravil, „a dovedla by ses se mnou uskrovnit v domě mojí matky, tedy buďme jednou mužem a ženou! Ale můžeme ještě trochu počkat!“

„Ano, vyčkejme času!“ odpověděla, stiskla mu ruku a on ji políbil na ústa.

„Věřím ti, Jakoubku!“ dodala ještě Kristýnka. „A myslím, že tě mám ráda. Ale vyspěme se na to!“

Pak se rozloučili a Jakoubek řekl převozníkovi, že on a Kristýnka jsou spolu takřka zasnoubeni. Převozník odpověděl, že si něco takového odjakživa přál, vrátil se s Jakoubkem domů, ale dál už o zasnoubení nehovořili.

Rok uplynul, dva dopisy si Jakoubek s Kristýnkou vyměnili a „Věrný až do hrobu!“ stálo u každého podpisu. Jednou zase vešel převozník k Jakoubkovi s pozdravem od Kristýnky, ale to, co měl dál vyřídit, pronášel poněkud váhavě. Kristýnce se dobře daří, ba víc než dobře, neboť je nejen hezká, nýbrž i vážená a oblíbená. Nu, a hospodářův syn byl doma na návštěvě, je čímsi velkým v nějakém obchodě v Kodani, a Kristýna se mu zalíbila. Avšak přestože on jí je rovněž po chuti a ani jeho rodiče proti tomu nejsou, Kristýnce přece jen leží na srdci, že Jakoubek snad mnoho na ni myslí, i rozhodla se odmítnout svoje štěstí. Tak hovořil převozník.

Když skončil, neřekl Jakoubek jediné slovo, jenom zbledl jako stěna. Nakonec ale potřásl hlavou a pronesl:

„Nechť Kristýnka svoje štěstí neodmítá!“

„Napiš jí několik slov v tom smyslu!“ pokývl převozník.

I psal tedy Jakoubek, ale nedovedl psaní sestavit tak, jak si přál. Přeškrtal všechno a roztrhal papír – ale ráno byl dopis Kristýnce přece hotov.

</section>

<section>

_Četl jsem, co jsi napsala svému otci. Vidím, že se ti v každém ohledu dobře daří a že se ti v budoucnosti může dařit ještě lépe. Zeptej se svého srdce, Kristýnko! A pečlivě zvaž, co tě očekává, staneš-li se mou ženou. Nemysli na mne a co je se mnou, ale mysli na své vlastní blaho! Ke mně nejsi připoutána sliby, a slíbila-li jsi mi něco ve svém srdci, tedy ti slib vracím. Radosti celého světa nechť tě provázejí, Kristýnko! Pánbůh snad má útěchu i pro moje srdce._

_Tvůj navždy upřímný přítel_

_Jakoubek_

To v listě stálo, s tím byl odeslán a Kristýnka jej obdržela.

O svatém Martinu pak měla ohlášky ve svém rodišti i v Kodani, kde žil ženich. Do Kodaně se chystala se svojí budoucí tchyní, neboť ženich se nemohl kvůli přílišnému zaměstnání vypravit do Jutska. Ještě předtím si však domluvila s otcem setkání ve vsi Funder, kterou měly obě ženy při cestě a kam měl otec nejblíže.

Tam se rozloučili, tam dala Kristýna sbohem i Jakoubkovi. Leccos se přitom hovořilo, ale Jakoubek neříkal nic. Stal se velmi zasmušilým, říkala později jeho stará matka.

A v té zasmušilosti mu jednoho dne přišly na mysl tři ořechy, které jako dítě dostal od cikánky. Byly to čarovné oříšky a dva z nich dal Kristýnce. V prvním byl zlatý kočár a koně, v druhém nejkrásnější šaty. Hodily se. Co jiného potřebovala v královské Kodani. Ano, jí se to splnilo!

Zatímco Jakoubkův ořech obsahoval jenom černou červotočinu. „To nejlepší“ pro něho, řekla cikánka – takže vlastně dobře hádala i jemu. Černý prach byl pro něj nejlepší. Nyní jasně rozuměl ženinu proroctví: „V černé zemi, v klidu hrobu mu bude nejlépe.“

Tak plynula léta – a ačkoli jich nebylo tolik, Jakoubkovi se zdála nekonečně dlouhá.

I hospodáři na statku u Herningu zemřeli jeden po druhém a celé jmění, mnoho a mnoho tisíc, zdědil syn. Ano, teď mohla Kristýnka dostat zlatý kočár a jemné šaty.

Po dvě léta, která následovala, však od ní nepřišlo ani jediné psaní, a když otec konečně jedno dostal, nebylo již psáno v blahobytu. Ani ona, ani její muž nedovedli s bohatstvím zacházet, rozuteklo se, jak přišlo, nebylo jim požehnáno, protože se o ně nestarali.

Ubohá Kristýnka!

A znovu byl vřes v květu a zase odkvetl a mnohokrát poletoval sníh po údolích a kopcích, kde Jakoubek bydlel v ústraní.

Pak opět vysvitlo jarní slunko a Jakoubek oral. Pojednou najel do čehosi, co připomínalo křesací kámen, a když vzal nález do ruky, viděl, že je to kov, neobyčejně lesklý tam, kde se do něho pluh zařízl. Šlo o veliký zlatý náramek z dob pohanských. Obrovský hrob byl zasypán a nyní jeho nejdražší ozdoba nalezena. To se Jakoubek dozvěděl, až když ukázal náramek pastorovi, který ho poslal za starostou, jenž o tom podal zprávu do Kodaně a radil Jakoubkovi, aby tam svůj drahocenný nález sám donesl.

„Našel jsi v zemi to nejlepší, cos mohl nalézt!“ poklepal mu na rameno a Jakoubek si pomyslel:

„To nejlepší! To nejlepší pro mne – a v zemi! Tedy měla cikánka přece jen pravdu, je-li tohle to nejlepší!“

Vydal se obchodní lodí z Aarhusu do Kodaně. Zdálo se mu to jako přes oceán, ale nakonec do královského města přece jen dorazil. Cena nalezeného zlata mu byla vyplacena, a byla to velká suma – celých šest set korun.

Bohatý jako ještě nikdy se Jakoubek procházel hlučnou Kodaní, ale večer před zamýšleným odjezdem zabloudil v ulicích. Vydal se opačným směrem a místo ke hradbám u západní brány se přes most dostal na předměstí Kristianshavn. Šel sice na západ, avšak jinudy, než měl.

Na ulici nebylo nikoho vidět. Zakrátko sice vyšla z jednoho chudého domku malá holčička, ale sotva se jí Jakoubek otázal na cestu, zarazila se a vzápětí vypukla v prudký pláč. Otázal se soucitně, co se jí stalo. Odpověděla cosi, čemu nerozuměl, a když se ocitli pod svítilnou a světlo z ní dopadlo dívčince do obličeje, velice se podivil. Do všech podrobností se podobala malé Kristýnce, tak jak si ji pamatoval z dob, kdy byli dětmi.

I následoval dívčinku do chudobného domku, vysoko vzhůru, po úzkých chatrných schodech až do malé podkrovní komůrky. Žádné světlo tam nebylo, jen těžký drsný vzduch a občas vzdech a vzlyk se ozvaly z nejtemnějšího kouta. Jakoubek rozžal sirku a vytušil matku dítěte v chudobné posteli.

„Mohu vám nějak pomoci?“ zeptal Jakoubek. „Potkal jsem maličkou, ale jsem tu ve městě cizincem. Není nějaký soused nebo někdo jiný, jehož bych mohl zavolat?“

Zvedl ženinu hlavu.

A byla to Kristýnka z chalupy.

Po léta nebylo její jméno doma vyslovováno, aby to nepobouřilo zklidněnou Jakoubkovu mysl, ale nebylo nic dobrého ani na klepech, ani na pravdivých zprávách, které o jejím osudu kolovaly. Ono množství peněz, které její muž zdědil po rodičích, učinilo jej natolik pyšným a zpupným, že svoje pevné místo opustil. Přes půl roku rozmařile cestoval po cizích zemích a také po návratu dělal jen dluhy a hýřil. Víc a víc se nakláněl vůz a nakonec se převrhl. Jeho mrtvola byla jednoho rána nalezena v průplavu, jenž protínal zámecký sad.

Mnozí jeho veselí přátelé a spolustolovníci říkali, že si to zasloužil, neboť žil jako šílenec. Kristýna se z jeho smrti vzpamatovala, ale ne nadlouho. Její několik týdnů staré děťátko, počaté v blahobytu a zrozené v období zmaru, bylo již v hrobě a teď i ona ležela na smrt nemocná a všemi opuštěná. V chudobné komůrce, na jakou sice byla v mládí zvyklá, ale jež jí nyní, když poznala lepší, o to víc dávala pocítit její bídu. A její starší děťátko, také Kristýnka, trpělo nouzí a hladem s ní a teď jí přivedlo Jakoubka.

„Bojím se, že tomu ubohému dítěti zemřu!“ vzdychla. „Kam se ve světě poděje!“

Více říci nemohla.

Jakoubek rozžehl další sirku, nalezl kus svíčky a osvětlil ubohou komoru. V jejím svitu hleděl na děvčátko, myslel přitom na Kristýnku v mladých letech a pro tu Kristýnku chtěl pomoci tomuto dítěti.

Umírající se naň dívala, oči se jí šířily a šířily – ale poznala jej? Nedozvěděl se to, neuslyšel od ní ani slova.

</section>

<section>

Jsme opět v lese u Gudenaa. Vzduch je šedý, vřes odkvetl, západní větry ženou žluté listí z lesa do potoka a přes lada[^9] k chalupě, v níž nyní bydlí cizí lidé. Leč pod kopcem stojí – ochráněn vysokými stromy – tichý bílý a čistý dům a ve světnici hoří v kachlových kamnech rašelina. Oknem se dovnitř dere sluneční svit a září tu i dvojice dětských očí. Jako jarní skřivánčí zpěv zní žvatlání růžových usmívajících se úst – je tu život, je tu veselí, je tu malá Kristýnka. Sedí na klíně muži, jenž se jí stal otcem i matkou, nahradil jí rodiče, kteří odešli, jako sen odchází dítěti i dospělým.

Ano, Jakub si postavil čistý a úpravný domov, byl zámožný. Matka děvčátka ležela na hřbitově chudých v královské Kodani.

Jakub měl peníze v truhle, jak ostatní říkali, zlato ze země, ale měl ještě něco cennějšího než zlato – malou Kristýnku.

[^9]: Nevyužívaný pozemek, pláň. _Pozn. red._

</section>
