---
title: Domovníkův syn
contentType: prose
---

Generálovi bydleli v prvním poschodí, domovníkovi dole ve sklepě. To dává tušit, že vzdálenost mezi oběma rodinami zahrnovala nejen celé přízemí, ale i veškeré důstojenství. Nicméně všichni bydleli pod stejnou střechou a měli tutéž vyhlídku na ulici i na dvůr.

Na travnatém dvoře stál akát, a vždycky když kvetl, sedala pod ním nastrojená chůva s ještě nastrojenějším generálovic dítkem, „malou Emilkou“. Před nimi tančil bosý domovníkův synek s velkýma hnědýma očima a tmavými vlasy a Emilka se na něj smála a vztahovala k němu ručky. Generál na to hledíval z okna a říkal:

„Charmant!“[^16]

Generálka, jež byla tak mladá, že by mohla být dcerou svého muže z časného manželství, se z okna nikdy nedívala a strpěla, aby si chlapeček těch ze sklepa s jejím dítětem hrál, jen pokud se ho nedotkne. Toho rozkazu chůva pečlivě dbala a slunce svítilo do bytu v prvním poschodí i do bytu ve sklepě, akát se chystal znovu nasadit květy, jež po čase opadaly, aby tu za rok byly nové.

Ano, rok co rok strom kvetl a domovníkův synek kvetl též. Se zdravě červenými tvářemi připomínal čerstvý tulipán, zatímco generálova dcerka zůstávala jemná a bledá jako kvítek akátu, vždyť již jen zřídka přicházela na dvůr. Užívala si čerstvého vzduchu na vyjížďkách kočárem, ale nezapomínala na svého druha, pokaždé na něj kývala a posílala mu prsty hubičky, až ji matka musela okřiknout, že už je na to příliš velká.

A pak měl jednou Jiřík odnést ke generálovům dopisy a noviny, které od rána ležely v domovníkově světnici. Vyšel nahoru a tu uslyšel z komůrky u schodů zapísknutí. Myslel, že tam zůstalo zavřené kuře, ale nebylo tomu tak, byla to generálovic dceruška v krajkách a závoji.

„Neříkej nic tatínkovi a mamince, oni by se hněvali!“

„Proč by se měli hněvat, slečinko?“ ptal se Jiřík.

„Hoří!“ odpověděla. „Všecičko hoří!“

Jiřík otevřel dveře do dětského pokojíčku – a vskutku. Záclona v okně byla skoro spálená i tyč nad ní už byla v plamenech. Jiřík rychle přiskočil, strhl záclony i s tyčí a volal o pomoc. Nebýt jeho, zachvátil by požár celý dům.

Generál s generálkou si vzali na paškál malou Emilku:

„Vzala jsem jenom jedinou sirku,“ řekla. „Hned hořela a záclona taky. Plivala jsem na ni, abych ji uhasila, plivala jsem, jak jsem mohla, ale neměla jsem dost slin, a tak jsem se běžela schovat, protože jsem věděla, že se budete zlobit!“

„Plivala!“ otřásl se generál. „Co je to za slovo! Kdypak jsi slyšela, že bychom my řekli ‚plivat‘? To máš určitě od těch zezdola!“ Přesto Jiřík dostal čtyrák, který putoval do pokladničky, v níž bylo brzy tolik krejcárků, že si mohl koupit barvy a vybarvovat kresby, jež se jakoby samy linuly z jeho tužky a bystrých prstů.

První barevné obrázky dal malé Emilce.

„Charmant!“ kývl hlavou generál. A generálka dodala: „Má vlohy!“

S těmi slovy běžela domovnice rychle dolů do sklepa. Vždyť generálovic byli vznešení lidé! Měli svoje znaky na kočáře, paní ten svůj dokonce na každém kusu látky zvnitřku i zvenčí, na noční čepici i na nočním kabátku. A byl to drahocenný znak, neboť jej koupil její otec. Nenarodil se s ním a ona rovněž ne. Přišla na svět o celých sedm let dřív, než k tomu obchodu došlo, což si naneštěstí většina lidí pamatovala. Ale naštěstí generálův znak byl starý a velký! Takovým už se člověk mohl pyšnit – a co teprve, měl-li na sobě znaky dva. Však se také generálka nesla, když odjížděla nastrojená na dvorní ples.

Generál byl starý a šedivý, ale stále ještě seděl pevně v sedle. Denně vyjížděl v doprovodu sluhy na procházku, a vstoupil-li do společnosti, bylo to, jako by vjel na vysokém koni. Také řádů měl, že nad tím zůstával rozum stát, i když ne vlastní zásluhou.

Již jako docela mladý sloužil u vojska, a účastnil se tedy všech manévrů. A odtud pochází jediná historka, již dovedl vyprávět. Byla o tom, jak jeho poddůstojník zajal jednoho z princů a ten pak musel se skupinou svých vojáků jet jako zajatec do města za generálem. Příhoda to musela být nezapomenutelná, protože ji generál po všechna léta znovu a znovu vyprávěl včetně památných slov, která pronesl, když vracel princi šavli:

„Jenom můj poddůstojník mohl zajmout Vaši Výsost, já nikdy!“

Na což prý princ prohlásil:

„Jste nepřekonatelný!“

V opravdové válce generál nebyl. Ve chvíli, kdy vypukla, vyrazil na diplomatickou misi a to mohl, protože mluvil francouzsky tak, že málem zapomněl svoji mateřštinu. Také dobře tančil, a že jezdil dobře na koni, jsme již naznačili. Jistě i proto řádů na jeho kabátě přibývalo, stráž mu vzdávala čest a jedna z nejhezčích mladých dívek rovněž. Za to se stala generálkou a záhy se jim narodilo děvčátko. Bylo tak půvabné, jako by spadlo z nebe, domovníkův synek mu byl rád poblíž, a jakmile trošičku povyrostlo, daroval mu všechny svoje barevné obrazy. Dívenka si je prohlížela a měla z nich radost, než je roztrhala na kusy. Ano, byla velmi něžná a roztomilá.

„Můj růžový lístku!“ říkala generálka. „Jsi zrozena pro prince!“

A princ stál už přede dveřmi, ale to oni nevěděli!

Lidé se obvykle nedívají na svůj práh. Jen domovnice sdělila toho dne muži:

„Náš chlapec se rozdělil s generálovic holčičkou o pomazánku! Nebylo k ní ani ovoce, ani chléb, ale chutnala jí, jako by to byla hovězí pečeně. To by bylo rámusu, kdyby generálovi viděli, čím se krmí.“

Ano, Jiřík se rozdělil s malou Emilkou o pomazánku a rád by se s ní rozdělil i o své srdce, kdyby jí tím udělal radost. Byl to hodný chlapec, s otevřenou hlavou, a právě teď se učil ve večerní akademii kreslení. Malá Emilka také získávala vědomosti. Hovořila francouzsky se svojí bonou[^17] a měla tanečního mistra.

„Letos náš syn půjde ke konfirmaci!“ pravila domovnice. „Náš Jiří vyrostl!“

„Tak by bylo záhodno, aby šel do učení!“ prohlásil otec. „A nějaké slušné řemeslo by to mělo být, abychom ho měli z domu!“

„Nejspíš u nás stejně bude spávat,“ namítala matka. „Není lehké nalézt mistra, který má postel pro učně. Také šaty mu budeme muset dávat, a něco stravy. To snad seženeme, vždyť se spokojí s trochou brambor, a učení bude mít zadarmo. Hlavně ho nech, ať si sám něco najde! Uvidíš, že z něho budeme mít radost, říká to i jeho učitel!“

Pak už tady byl konfirmační den a i slavnostní šaty byly hotové. Matka je ušila sama podle střihu, který jí udělal záplatář.

„Kdyby byl o něco zámožnější a měl dílnu s tovaryši, mohl se docela dobře stát dvorním krejčím,“ chválila jej domovnice, šťastná, že šaty pěkně padnou. Rovněž konfirmand byl v pořádku – dokonce dostal v upomínku na slavnostní den hodinky v pouzdře z kočičího zlata. Věnoval mu je starý obchodní pomocník, který byl nejbohatší z Jiříkových kmotrů. Hodinky to byly bytelné, jen se stále předbíhaly, ale to bylo pořád lepší, než kdyby se zpožďovaly. Od generálových dostal modlitby v safiánové vazbě. Poslala je slečinka a na jednom z předních listů knihy stálo nejenom jeho jméno, ale také její jméno s dodatkem „vlídná příznivkyně“. Věnování bylo psáno podle generálčina diktátu a generál po jeho přečtení řekl:

„Charmant!“

Domovnice zase pravila, že je to opravdu velká pozornost od tak vznešené vrchnosti, a Jiřík musel honem nahoru – ukázat se v konfirmačních šatech a pěkně poděkovat.

Generálová se choulila v dece, sužovaná bolestmi hlavy, které ji přepadaly vždy, když se nudila. Na Jiříka však pohlédla přívětivě a přála mu všechno dobré, hlavně, aby ho nikdy nebolela hlava jako ji.

Generál byl v županu, na hlavě měl čepičku se střapcem a na nohou růžové ruské střevíce. V hlubokém zadumání přešel třikrát sem a tam po pokoji, pak se zastavil a pravil:

„Jiříku, nyní jsi tedy celý křesťan! Buď také dobrým mužem a cti svoji vrchnost! Až budeš jednou starým mužem, můžeš říci, že tě té zásadě naučil generál!“

Byla to delší řeč, než jakou měl generál ve zvyku pronášet, a tak rychle zase nasadil zádumčivou tvář a vyhlížel vznešeně. Jiřík všemu zdvořile přikyvoval, ale ze všeho, co nahoře slyšel a viděl, nejvroucněji podržel v mysli slečnu Emilku.

Byla tak roztomilá, tak vlídná, a jak se lehce vznášela, jak byla jemná! Kdyby ji měl nakreslit, umístil by ji do mýdlové bubliny. S vůní, jež vycházela z jejích nadýchaných šatů, s kučeravými zlatými vlasy vypadala jako právě rozpuklá růžička. Připomněl si, jak se s ní jednou rozdělil o pomazánku, s jakou chutí ji jedla, jak spokojeně pokyvovala při každém soustu. Zdalipak se na to také pamatuje? Určitě ano, jinak by mu přece nedala „na památku“ ty krásné modlitby.

Při první příležitosti vyšel s nimi ven a otevřel knihu nazdařbůh, zvědavý, na jakou píseň narazí. A byla to píseň chvály a díků, i rozevřel modlitby znovu, aby spatřil, co bude dopřáno malé Emilce. Dával velmi dobrý pozor, aby nesáhl v knize tam, kde stály pohřební písně, ale přes veškerou snahu hmátl mezi smrt a hrob. Nemohl uvěřit tomu, co četl, leč úzkost se ho přece jen zmocnila.

A co teprve když děvčátko opravdu ulehlo a před vraty den co den zastavoval lékařův povoz.

„Nezůstane jim!“ pravila domovnice. „Však Pánbůh ví, koho chce mít u sebe!“ Ale zůstala naživu a Jiří kreslil obrázky a posílal jí je. Kreslil carův zámek, moskevský Kreml s celou jeho rozložitostí i se všemi věžemi a kopulemi, které vypadaly hned jako zelené, hned jako pozlacené. To všechno rozveselovalo malou Emilku natolik, že jí hoch poslal během týdne ještě několik kreseb, na nichž zachytil budovy, aby si při pohledu na ně mohla představovat, co všechno může být uvnitř, za mohutnými vraty a vysokými okny.

Namaloval vysoký čínský dům se zvonkovou hrou ve všech šestnácti poschodích, pak dva řecké chrámy se štíhlými mramorovými sloupy a schody kolem dokola, rovněž nakreslil starý norský kostel zbudovaný ze samých hrubě přitesaných a podivně na sebe kladených trámů, ale nejkrásnější byl obrázek, na němž byl zámek, který nazval „Emilčin“.

Tak měla bydlet, to nejhezčí pro ni Jiří vymýšlel, když přimalovával k zámku všechno, co shledával nejkrásnější na každé z ostatních budov. Měl vyřezávané trámy jako norský chrám, mramorové sloupy jako řecká svatyně, zvonkovou hru v každém poschodí a nejvýš se vypínaly kopule, zelené a pozlacené jako na carově Kremlu. Byl to zámek dětských snů!

A pod každým oknem bylo napsáno, k čemu ten který sál nebo pokoj za ním je, že zde spí Emilka, tady tančí a zde si hraje na návštěvy. Bylo to krásné i zábavné na pohled, však se na to nahoře nemohli vynadívat.

„Charmant!“ pravil generál.

Starý hrabě, neboť byl u nich právě na návštěvě jeden starý hrabě, jenž byl jako majitel velkého zámku ještě vznešenější nežli generál, neříkal nic. Nepřeslechl sice, že to, co obdivují, vymyslel a nakreslil domovníkův synáček, ale zdálo se mu nepatřičné takhle o něm hovořit. Jemu malý nepřipadal, byl již přece konfirmován. A tak si jen dál tiše prohlížel Jiříkovy obrázky.

Záhy nato přišlo velmi drsné a vlhké počasí, ale jeden z těch nevlídných dnů se stal pro Jiříka nezapomenutelným, protože ho k sobě povolal profesor umělecké akademie.

„Pojď, příteli,“ řekl mu, když před něj předstoupil, „chci si s tebou pohovořit. Pánbůh, který tě štědře obdařil schopnostmi, obdařil tě také dobrými lidmi. Starý hrabě se mnou o tobě hovořil a viděl jsem i tvoje kresby. Na ty zapomeneme, je v nich příliš mnoho neobratností! Avšak můžeš dvakrát týdně přicházet do mé školy a snad přijdeš na to, jak se jich vyvarovat. Já sám soudím, že je v tobě víc nadání pro stavitelství než pro malířství, máš ovšem dost času si to rozmyslet! Ještě dnes ale zajdi k hraběti a děkuj za něj Pánubohu!“

Dům starého hraběte stál na nároží. Byl obrovský a reliéfy velbloudů kolem oken připomínaly staré časy. Starý hrabě měl raději novou dobu se vším, co dobrého přinášela, ať se to zrodilo v paláci, ve sklepě či podkroví.

„Myslím,“ prohodila domovnice k muži, „že čím víc v sobě mají lidé vznešenosti, tím jsou méně domýšliví. Jak je starý hrabě vlídný a přímý! A hovoří skoro právě tak jako ty a já. To generálovi nedovedou! Však byl Jiřík včera zcela zmaten vlídností, jíž se mu u hraběte dostalo. A po mé dnešní rozmluvě s tím mocným mužem jsem zmatená i já. Dobře, že jsme nedali Jiříka na řemeslo! Má schopnosti.“

„Těm se ovšem musí dostat pomoci!“ zabručel otec.

„Už se stalo,“ řekla matka. „Hrabě hovořil jasnými, určitými slovy!“

„Nic by však nebylo – nebýt generálových!“ dodal otec. „Těm musíme také děkovat!“

„To jistě rádi uděláme!“ odvětila matka. „Ale já si nemyslím, že je toho mnoho, zač jim máme děkovat. Hlavně Pánubohu musíme být vděčni, a nejen za syna. Také za to, že se malá Emilka konečně uzdravuje!“

Vskutku, dívce bylo stále lépe a dobře se vedlo i Jiříkovi. Již po roce byl za své úspěchy oceněn malou stříbrnou medailí a o něco později získal ještě něco většího.

„Přece jen by bývalo lepší, kdyby šel někam do učení!“ lamentovala domovnice se slzami v očích. „To by nám tu zůstal, ale takhle? Co ho to popadlo, jet do Říma, co tam chce dělat? Už svého chlapce nikdy nespatřím, vím to. Neuvidím ho, ani když se vrátí, a to on stejně neudělá!“

„Bodejť by to dělal, v tom spočívá jeho sláva!“ podotkl otec.

„Tak to ti mockrát děkuji, muži!“ prohlásila matka. „Ty ale povídáš, čemu sám nevěříš! Dobře vím, že jsi zrovna tak hluboce zarmoucen jako já.“

A bylo tomu s tím hlubokým zármutkem a odjezdem, jak říkala, ale ostatní tvrdili, že je to pro toho chudého mladíka velké štěstí. Šel se rozloučit i ke generálovým, avšak paní nevyšla, měla zase ty své strašné bolesti hlavy. Generál mu převyprávěl na rozloučenou, co kdysi řekl princovi, a hlavně zopakoval, co princ řekl jemu:

„Jste nepřekonatelný!“

Potom podal Jiříkovi ruku a Emilka rovněž. Vypadala smutně, ale Jiří byl ještě smutnější.

Čas ubíhá, pracuješ-li, a ubíhá, i když neděláš nic. Čas je stejně dlouhý, jen ne stejně užitečný. Jiří jej dokázal zužitkovat a pomalu mu utíkal, jedině když vzpomínal na domov. Psali mu o tom, jak je nahoře i dole, a do psaní se dá vložit velmi mnoho – sluneční jas i tmavé a těžké dny. Těch byl plný dopis, který oznamoval, že otec zemřel. Matka zůstala sama, ale Emilka se stala její utěšitelkou, z dobrého srdce přicházela k ní dolů, neboť matce bylo dovoleno zůstat domovnicí.

Zatímco matka zůstávala u dopisů, generálka si psala deník. Zaznamenávala do něj každou společenskou událost, každý ples, který navštívila, a také všechny návštěvy, které jiní lidé vykonali u ní. Deník byl vyšperkován navštívenkami mnoha diplomatů a příslušníků nejvyšší šlechty a ona na něj byla velmi hrdá. Vedla si jej už dlouho, popisoval mnoho nejrůznějších událostí, četné bolesti hlavy, ale i řadu světlých nocí, za nichž se konaly dvorní bály. A pak byla poprvé na dvorním plese Emilka.

Matka si pro roli gardedámy pořídila róbu ve španělském stylu – růžové šaty s černými krajkami!

Dceřin oděv měl bílou barvu a Emilka v něm vypadala něžně a nadýchaně. Zelené hedvábné stuhy se třepotaly jako rákosí mezi kadeřavým plavým vlasem, do něhož byl vpleten věneček z bílých vodních lilií. Její oči byly modré a jasné, ústa jemná a červená – celá se podobala mořské žence, tak krásné, jak si jenom lze představit. Tři princové s ní tančili, rozumí se samo sebou, že jeden po druhém, a bylo to natolik vzrušující, že na generálku po osm dní nepřišly bolesti hlavy.

A první ples nebyl poslední. Emilka se doma téměř nezdržela, a proto bylo dobře, že přišlo léto. Léto znamenalo odpočinek, ale také vzduch a volnost, neboť generálovic byli pozváni na zámek starého hraběte.

A byl to zámek se vším všudy a rovněž zahrada stála za podívanou. Jedna její část byla jako vystřižená ze starých časů, kolmé zelené křoviny připomínaly španělské stěny s vyhlídkovými otvory. Zimostráz a tis byly přistřiženy do hvězd a pyramid, voda tryskala z velikých jeskyní vykládaných škeblemi a kolem dokola stály figury z nejtěžšího kamene, jak bylo vidět na šatech i na obličejích. Každý květinový záhon se něčemu podobal – rybě, erbu anebo podpisu. To byla francouzská část zahrady, jež volně přecházela do zahrady anglické – svěže zeleného lesa, kde stromy směly růst, jak chtěly. Jistě i proto byly tak veliké a nádherné a tráva pod nimi byla pěstěná a pečlivě ošetřovaná, aby bylo příjemné se po ní procházet.

„Stará a nová doba!“ říkal hrabě. „Tady se dobře srovnají! Avšak teprve za dva roky nabude zámek své definitivní podoby, prodělá změnu v cosi ještě krásnějšího a lepšího. Ukážu vám všechny nákresy a také vám představím stavitele, přijde dnes na oběd!“

„Charmant!“ řekl generál.

„Tady ale už je jako v ráji!“ prohlásila generálka. „A tamhleto zřejmě bude rytířský hrad!“

„To je můj kurník!“ pousmál se hrabě. „Holubi okupují věž, krůty první poschodí a v dolním pokojíčku vládne stará Eliška. Další hostinské pokoje má okolo sebe, zvlášť bydlí kvokající slepice, stejně tak slepice s kuřátky a kachny mají vlastní východ k vodě!“

„Charmant!“ opakoval generál. A všichni se šli podívat na tu krásu.

Starou Elišku našli uprostřed světnice, vedle ní stál stavitel a byl to Jiří. Tak se on a malá Emilka po mnoha letech setkali – v kurníku.

Dospělý Jiří byl krásný na pohled, obličej měl jasný a výrazný, černé vlasy se leskly a úsměv kolem úst říkal: „Čtverák za mýma ušima vás zná zvenčí i zevnitř.“

Stará Eliška si zula dřeváky, na počest velevzácných hostí postávala jen v punčochách, a slepice kdákaly, kohout kokrhal a kachny se batolily a volaly: „Tak, tak!“

A jemné bledé dívce, přítelkyni z dětství, dceři generálově, zrůžověly jindy pobledlé líce, její oči se rozšířily a ústa hovořila, aniž pronesla jediné slovo. Tak se Jiřímu dostalo přivítání, jaké jen si mladý muž od mladé dámy může přát, nejsou-li příbuzní či častý taneční pár, a tak tomu bylo. Emilka a domovníkův syn spolu nikdy netančili. Hrabě stiskl svému staviteli ruku a představil jej.

„Docela cizí vám jistě není, náš mladý přítel!“

Generálka se poklonila, dcera pozvedla ruku, ale nepodala mu ji.

„Ale ovšem, náš milý, malý pan Jiří!“ pravil generál. „Jsme staří domácí přátelé. Charmant!“

„Stal se z vás hotový Ital!“ nechala se slyšet generálka. „A nejspíš hovoříte jejich řečí jako svojí mateřštinou!“

K tomu generál podotkl, že generálka tou řečí vlastně zpívá, ale nemluví jí, a pak se šlo k obědu, kde měl už Jiří vyhrazené místo po Emilčině pravém boku.

Ke stolu ji vedl generál, starý hrabě nabídl rámě generálce. A Jiří hovořil a vyprávěl, a vyprávěl dobře. Byl duší společnosti, ač starý hrabě jí mohl být také. Emilka seděla mlčky. Její uši pozorně naslouchaly, oči zářily, ale neřekla nic.

Pak spolu oba mladí lidé stáli na verandě. Všude kolem byla spousta květin, růžový keř je chránil před sluncem a Jiří měl opět hlavní slovo.

„Díky za vaši vlídnou starost o moji stařičkou matku,“ pravil. „Vím, že jste sešla dolů tu noc, kdy otec umíral, a byla u ní, dokud nezavřela oči. Díky!“

Chopil se Emilčiny ruky a políbil ji. V té souvislosti si to mohl dovolit. A dívku zaplavila červeň, i ona stiskla jeho ruku a hleděla na něj svýma krásnýma modrýma očima.

„Vaše matka byla dobrá duše! A jak vás měla ráda! Všechny vaše dopisy mi dávala číst, ale nejen proto si myslím, že vás znám! Byl jste ke mně tolik vlídný, když jsem byla malá! Dal jste mi obrázky…“

„Které jste roztrhala!“ pousmál se Jiří.

„Ne! Mám dosud zámek, který jste mi nakreslil!“

„Teď vám ale mohu postavit skutečný!“ řekl Jiří a celý při té představě zčervenal.

Generál a generálka zatím o něm hovořili ve svých pokojích, zmiňovali, jak se umí pohybovat a jak odborně a přesně se vyjadřuje.

„Mohl by být zpravodajem!“ pravil generál.

„Má ducha!“ pokývla generálka, načež se odmlčeli.

V tom krásném létě pak přicházel pan Jiří na hraběcí zámek častěji a velice ho postrádali, když se některý den neobjevil.

„Kolik vám Pánbůh dal všeho toho, čeho se nám ostatním smrtelníkům nedostává!“ říkala mu Emilka. „Uvědomujete si to také?“

Jiřímu lichotilo, že ta krásná mladá dívka k němu vzhlíží, a shledával ji nevšedně nadanou. A generál byl stále více přesvědčen, že pan Jiří nemůže být tím dítětem ze sklepa.

„I když musím říci, že jeho matka byla velmi hodná žena!“ pravil. „Toto uznání dlužím její památce!“

Ani léto ovšem netrvá věčně, přišla zima a zase se hovořilo o panu Jiřím. Všude ho rádi viděli, byl vítán i na nejvyšších místech a také generál se s ním setkal na jednom dvorním bále. Pak se chystal ples i v domě malé Emilky. Ale mohl být Jiří pozván?

„Koho zve král, toho mohu pozvat i já!“ pravil generál a vypjal se tak, že byl o dobrý palec vyšší.

Pan Jiří tedy dostal pozvání a přišel. Rovněž princové a hrabata přišli, jeden se vznášel v kole lépe než druhý, ale Emilka tančila jenom první tanec. Došlápla při něm špatně na nohu, ne nebezpečně, ale bylo to cítit a musela být opatrná. Usedla, jen se na ostatní dívala a stavitel stál vedle ní.

„Vy jí dáte ještě celý svatopetrský chrám!“ řekl generál, který šel právě kolem s úsměvem spokojeného hostitele na rtech. A stejně přívětivě uvítal pana Jiřího několik dní poté. Mladý muž přišel zajisté, aby poděkoval za pozvání na ples, co jiného? Ale jaké bylo jeho překvapení, v jakém úžasu naslouchal mladíkovým slovům! Generál nemohl uvěřit vlastním uším. Té „pyramidální neuvěřitelné deklamaci“, jíž pan Jiří prosil o ruku jeho dcery.

„Člověče!“ vybuchl nakonec rudý v obličeji. „Vůbec vám nerozumím! Nechápu, co říkáte! Co chcete? Já vás nepoznávám, pane! Jak jste se mohl opovážit s tímhle vpadnout do mého domu! Musím to poslouchat? Ó ne, myslím, že tu nemusím být!“

Zašel do své ložnice, otočil klíčem a nechal Jiřího samotného. Několik dlouhých minut se mladík ani nepohnul, potom se otočil a vyšel ven. Na chodbě stála Emilka.

„Můj otec, co vám odpověděl?“ zeptala se rozechvěle.

Jiří uchopil její ruku:

„Utekl přede mnou! Ale přijdou lepší časy, uvidíte!“

To však nezabránilo slzám, aby se neobjevily v Emilčiných očích, avšak jistotu a zmužilost vyzařoval zrak mladého muže.

Zatímco slunce svítilo oknem na oba a dávalo jim svoje požehnání, přecházel generál rozzuřeně po svém pokoji. Vřelo to v něm, překypovalo v myšlenkách i volání: „Šílenství! Domovnické bláznovství!“

Za necelou hodinu se o tom z jeho úst dozvěděla i generálka, zavolala si k sobě Emilku a zavřela se s ní o samotě.

„Ubohé dítě! Tak tě urazit! Nás urazit! Máš také slzy v očích, ale sluší ti! Jsi rozkošná, když slzíš! Podobáš se své matce v její svatební den. Jen plač, plač, Emilko!“

„To musím!“ řekla Emilka. „To musím, když jste ani ty, ani otec nesvolili!“

„Dítě!“ vykřikla generálka. „Jsi nemocná! Mluvíš v poblouznění a já dostávám nejstrašnější bolení hlavy z neštěstí, jež přichází na náš dům! Nenech svoji matku zemřít, Emilko, neboť nebudeš mít žádnou jinou!“

Také generálce zvlhly oči, tak těžce nesla pomyšlení na svoji smrt.

A v novinách bylo možné číst mezi oznámeními:

Pan Jiří jmenován profesorem, pátá třída, číslo osm.

„Škoda, že jeho rodiče zemřeli a nemohou to číst!“ řekli noví domovníkovi, kteří nyní bydleli ve sklepě pod generálovými. Znali historii domu a věděli, že se mladý profesor narodil v jejich čtyřech zdech.

„Touto profesurou se také dostane do jiné platové třídy!“ podotkl muž.

„Věru náramně mnoho dosáhl na chudé dítě,“ dodala žena. „Osmnáct tolarů ročně!“ pokračoval muž. „To je peněz!“

„Já mám na mysli postavení!“ namítla žena. „Myslíš, že se takový jako on stará o peníze? Těch on vydělá spoustu! A teď si zajisté najde i bohatou ženu. Kdybychom někdy měli dítě, muži, muselo by být rovněž stavitelem a profesorem!“

Ještě dlouho se o Jiřím hovořilo ve sklepním bytě a mnoho se o něm hovořilo i v prvém poschodí – díky starému hraběti a kresleným obrázkům z dětství. A proč se o nich mluvilo? Přišla řeč na Rusko a Moskvu, a tak se stočil hovor i na Kreml, který malý Jiřík kdysi kreslil slečně Emilce. Nakreslil v té době mnoho obrázků, ale hrabě si obzvláště pamatoval na zámek, v němž malá Emilka spala, tančila a hrála si „na návštěvy“. Starý hrabě také zmínil, že je Jiří jako profesor velmi zdatný a že jistě jednou zemře jako vládní rada. A pročpak ne? Což by to nebylo možné, když dokázal postavit zámek tak mladé dámě? „Tentokrát byl zvláště zábavný,“ poznamenala generálka poté, co hrabě odešel. Generál potřásl zamyšleně hlavou, i vyjel si na svém vysokém koni, sledován v uctivé vzdálenosti jízdním sluhou, a nesl hlavu ještě výš než jindy.

Pak přišel den Emilčiných narozenin. Květiny a knihy, dopisy a navštívenky se hrnuly a generálka políbila dceru na ústa a generál na čelo. Ale nebyli tu jen drazí rodiče, byli pozváni i dva princové. Hovořilo se o plesech a divadlech, o diplomatických posláních, říších a vládách, rozmlouvalo se rovněž o celebritách země a přitom se dostalo i na mladého profesora a stavitele.

„Každou stavbou zakládá svou nesmrtelnost!“ mínili hosté.

„Uvidíte, že se dříve či později dostane do jedné z nejpřednějších rodin!“

„Do jedné z nejpřednějších rodin!“ opakoval generál generálce, když zůstali sami. „Kterápak z nejpřednějších rodin to asi bude?“

„Vím, kam mířili!“ prohlásila generálka. „Ale neřeknu to. Nechci na to myslet, Pánubohu poručeno! Ale žasnout snad mohu!“

„Dovol, ať také žasnu! Nemám ani tušení, o koho by se mohlo jednat,“ pravil generál, načež upadl v zadumání.

Je moc, nepojmenovatelná moc v síle milosti shůry, ať už se jedná o milost dvorskou, či milost Boží. A tím obojím byl Jiří obdarován! Ale my zapomínáme na narozeniny. Emilčin pokoj voněl květy od přátel a přítelkyň, na stole ležely krásné dary jako pozdrav a vzpomínka, ale ani jediný od Jiřího, jenž nemohl přijít, ale přesto jako by tu byl, neboť celý dům byl jediná upomínka na něj.

I z komůrky s pískem pod schody vyhlédla květina vzpomínek – na to, jak vypískla, když začala hořet záclona, a Jiřík přišel jako první zachránce. Také pohled na okno a akát pod ním připomínaly dětské doby. Květ a listy opadaly, ale strom stál ojíněný jako obrovský korálový keř. A měsíc svítil mezi větvemi, nezměněný ve své proměnlivosti, stejně jasný a veliký jako tehdy, když se Jiřík dělil s malou Emilkou o pomazánku.

Vyňala ze zásuvky kresby s carským zámkem, svým zámkem, památkou od Jiřího. Dívala se na ně a dál vzpomínala. Na den, kdy nepozorována otcem a matkou znovu sešla dolů, tentokrát k domovnici ležící v posledním tažení. Seděla vedle ní, držela ji za ruku a slyšela její poslední slova…

„Bůh ti požehnej – Jiří!“

Matka umírala s myšlenkou na svého syna a nyní do toho Emilka vložila i svůj výklad. Ano, Jiří byl s ní o jejích narozeninách, opravdu byl! A shodou okolností slavily se nazítří v rodině další narozeniny. Generál spatřil světlo světa den po své dceři, ovšem dříve než ona, o mnoho let dříve. A opět přicházely dary a mezi nimi i sedlo mimořádného vzhledu, pohodlné a drahocenné, jenom jeden z princů měl podobné. Generál byl okouzlen, ba přímo dojat, neboť na lístečku, který byl k daru přiložen, bylo napsáno:

„Díky za včerejšek!“

Pravda, i my ostatní bychom mohli uhádnout jméno dárce, kdyby tam ovšem ještě nestálo:

„Od kohosi, jehož pan generál nezná.“

„Kohopak na světě neznám! Všechny lidi znám!“ probíral generál v duchu vysokou společnost a nakonec usoudil:

„To je od mojí ženy. Žertuje se mnou! Charmant!“

Ale ta doba, kdy s ním generálka žertovala, již minula. A byla další slavnost, tentokrát ne u generálů – jeden z princů pořádal kostýmní ples. Generál přišel za Rubense, ve španělském úboru s nabíraným límcem, kordem a dobrým držením těla. Generálka vstoupila jako paní Rubensová, celá v černém sametu, a její límec nejspíš připomínal mlýnské kolo. Sice strašlivě hřál, ale jinak byl jako vystřižený z holandského obrazu, který byl generálovým majetkem a na němž byly obdivovány zejména ruce, neboť se tak velmi podobají generálčiným.

Emilka v závojích a krajkách představovala Psyche a i bez křídel se vznášela jako labuť, jež se v Psyche pouze převtělila.

Bylo tu tolik lesku, nádhery, světel a květů, bohatství i vkusu k spatření, že tentokrát nedošly obdivu ruce paní Rubensové a i ona sama na ně zapomněla, když černé domino s akátovým květem za kloboukem vyzvalo k tanci její Psyche.

„Kdo to může být?“ zeptala se.

„Jeho královská Výsost!“ prohlásil generál. „Jsem si tím naprosto jist, poznal jsem jej podle stisku ruky.“

Generálka poněkud pochybovala, a tak po tanci přistoupil generál k černému dominu a napsal mu na dlaň královské iniciály.

Maska však zavrtěla hlavou a v odpověď napsala:

„Značka sedlo! Kdosi, koho pan generál nezná.“

„Ale já vás přece znám!“ řekl generál. „To sedlo jste poslal mně!“

To už ale domino se zvednutými pažemi zmizelo mezi ostatními a také generálka se marně snažila vyzvědět na své dceři:

„Kdo je to černé domino, s nímž jsi tančila, Emilko?“

„Neptala jsem se ho na jméno!“ odvětila dívka.

„Protože jsi jej znala! Je to profesor! Váš protežé[^18], pane hrabě, je tu!“ obrátila se k hraběti, jenž stál vedle ní. „Černé domino s akátovým květem!“

„To je docela klidně možné, milostivá!“ odvětil hrabě. „Ale jeden z princů je stejně převlečen!“

„A já nade vši pochybnost poznal stisk jeho ruky!“ přidal se generál. „Tak jako jsem poznal, od koho mám sedlo. Mohu směle prince pozvat k našemu stolu!“

„Udělejte to! Je-li domino princ, jistě přijde!“ usmál se hrabě.

„A jestli je to ten druhý, nepřijde,“ kývl generál a znovu vykročil k černému dominu. Právě zakončilo rozhovor s králem, a tak generál zvláště uctivě přednesl své pozvání a jist si tím, koho zve, mluvil tak hlasitě, že to všichni, kdo stáli poblíž, slyšeli. Když skončil, zvedlo domino svoji masku a byl to Jiří.

„Trvá pan generál na svém pozvání?“ zeptal se.

Generál opět nejméně o prst delší udělal dva kroky vzad a jeden vpřed, jako v menuetu.

„Neberu svá slova nikdy zpět, pan profesor je pozván!“ uklonil se, pohled upřený na krále, jenž očividně tak jako ostatní vše slyšel. Tak se u generálů pořádala hostina a byli na ni pozváni jenom starý hrabě a jeho chráněnec.

„Nohy pod stolem,“ říkal si Jiří v duchu, „to je základ úspěchu!“ A základ byl doopravdy položen, dokonce s velikou pompou, to se muselo generálovi a generálce nechat. Hlavní host, jak ostatně již dříve poznali, hovořil jako muž z dobré společnosti a působil tak zajímavě, že generál často musel opakovat svoje „charmant“. Generálka probírala chody svého oběda s jistou dvorní dámou a tato žena, jež patřila k nejduchaplnějším, požádala, aby byla opět pozvána, až u nich bude profesor na návštěvě. Nezbylo než přikývnout, znovu Jiřího pozvat, on i podruhé přijal a byl opět „charmant“, neboť uměl dokonce hrát šachy.

„Nepatří do sklepa! Je to vznešený muž! Pravda, jsou i jinak vznešení muži, ale za to ten mladík nemůže,“ usoudil nakonec generál. Tak bylo panu profesorovi, který měl přístup do králova domu, dovoleno chodit i do domu generálova, ale o tom, že by tam zapustil kořeny, se nehovořilo. Leč zapustil je přece – nikoho nepřekvapilo, že se ve chvíli, kdy byl jmenován státním radou, Emilka stala paní státní radovou.

„Život je buď tragédie, nebo komedie,“ okomentoval to generál. „V tragédii lidé umírají, v komedii se vezmou.“

V našem příběhu se oba mladí lidé vzali a po čase se jim narodili tři bystří chlapci. Když byli u dědečka a babičky, jezdili na vycpaných koních z jednoho pokoje do druhého. Generál – rovněž na vycpaném koni – jezdil za nimi a generálka seděla na pohovce a usmívala se, i když měla velké bolesti hlavy. Tak daleko to dopracoval schopný mladý muž, a ještě mnohem dál, jinak by ani nestálo za námahu vyprávět o synovi prostého domovníka.

[^16]: Roztomilé. _Pozn. red._

[^17]: Chůva. _Pozn. red._

[^18]: Chráněnec. _Pozn. red._
