---
title: Zelenáčci
contentType: prose
---

<section>

V okně stál růžový keř. Ještě nedávno byl mladistvě svěží, ale nyní vypadal churavě.

Usadil se v něm totiž kdosi, kdo jej ujídal, ač jinak působil velice slušně ve svém zeleném stejnokroji.

Vlastně se jich tam usadilo víc, ale mluvil jsem jenom s jedním. Byly mu tři roky a už byl dědečkem. A víš, co povídal?

Mnoho pravdivého o sobě a všech ostatních, kdo se do růžového keře nastěhovali.

„Jsme nejpozoruhodnější ze všech tvorů. V teplém období rodíme živá mláďata. Také se, dokud nám počasí přeje, zasnubujeme a slavíme svatbu. V chladném období klademe vajíčka, ale malí leží pěkně v teple. Nejmoudřejší zvířata, mám na mysli mravence, před nimiž máme úctu, nás studují a odhadují. Nesnědí nás hned. Vezmou naše vajíčka, položí je podle čísel do nejnižšího poschodí kopcovitého domu, v němž žijí jako jedna velká rodina, a dál nás takhle kladou vrstvu za vrstvou, aby čerství našinci mohli každý den vyskočit z vejce. Potom nás umístí do chléva, uchopí za zadní nohy a dojí nás, dokud neumřeme.

To je velmi příjemné.

A od nich máme nejlíbeznější pojmenování: ‚Sladké dojničky!‘

Všechna zvířata s mravenčím rozumem nás tak nazývají, jenom lidé ne. A to je pro nás urážka, která způsobí, že ztratíme mnoho ze své sladkosti. Nemůžete o tom něco napsat? Nemůžete jim vysvětlit, jak se k nám mají chovat?

Dívají se na nás tak hloupě a svrchu jen proto, že sníme nějaký ten růžový lístek. Oni, kteří sami jedí všechny živoucí tvory, všechno, co se zelená a roste. A dali nám to nejpotupnější a nejohyzdnější jméno. Ani ho nevyslovím, oh! Až se ve mně všechno obrací! Nemohu je vyslovit, rozhodně ne, pokud jsem ve stejnokroji, a to jsem stále.

Narodil jsem se na růžovém lupenu. Já a celý náš pluk žijeme z růžového keře, ale z nás zase žijí tvorové patřící k vyšším třídám. Lidé nás ovšem nesnášejí. Ničí nás mýdlovou vodou, což je odporný nápoj! Pořád se mi zdá, že jej cítím. Je strašlivé být umyt, nejsi-li k umývání zrozen.

Člověče! Ty, jenž se na mne díváš přísnýma očima mýdlové vody, přemýšlej o našem místě v přírodě, o našem uměleckém uzpůsobení ke kladení vajíček a plození mladých! Nám dostalo se požehnání plnit a rozmnožovat! My se rodíme v růžích a umíráme v růžích. Celý náš život je poezie. Netrvej u nás na jméně, které pokládáš za nejohyzdnější a nejškaredější, na jméně, které – ne, neřeknu je, nevyslovím je! Zkus nás nazývat dojničkami mravenců, růžovým plukem či zelenáčky!“

A já, člověk, jsem stál a bez hlesu zíral na tvorečky, jejichž jméno jsem nesměl vyslovit. Nebylo pochyb, že pokud nemám obyvatele růže, velikou rodinu s vajíčky a živými mláďaty urazit, musím z mýdlové vody, kterou jsem je chtěl umýt – neboť jsem přišel s mýdlovou vodou a zlými úmysly – udělat pěnu, vyfukovat bubliny a dívat se na tu nádheru. Snad v každé spočívá pohádka.

A první bublina se zvětšila a zazářila všemi barvami, jako by na jejím dně ležela stříbrná perla. Poté se třepotavě vznesla a letěla ke dveřím. Tam praskla a vzápětí se rozlétly dveře a v nich stála matka pohádka.

„Ta teď může lépe než já vyprávět o tvorech – ne, nevyslovím to jméno! Zkrátka o zelenáčcích.“

„O mšicích!“ řekla matka pohádka. „Máme jmenovat každou věc pravým jménem, a nemůžeme-li tak učinit v obyčejném hovoru, tedy to dělejme aspoň v pohádce.“

</section>
