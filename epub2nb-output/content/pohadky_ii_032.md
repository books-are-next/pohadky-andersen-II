---
title: "Šnek a\_růžový keř"
contentType: prose
---

Kolem zahrady byl plot ze vzrostlých lísek a za ním se rozkládala pole a louky s kravami a ovcemi. Uprostřed zahrady stál kvetoucí růžový keř a pod ním seděl šnek, skálopevně přesvědčený o své vlastní hodnotě.

„Jen počkejte, až přijde moje doba!“ říkal. „Pak uvidíte, že dokážu něco víc než kvést, plodit oříšky či dávat mléko.“

„Doufám, že to bude opravdu něco,“ pravil růžový keř. „A smím se zeptat, kdy to přijde?“

„Nespěchám,“ odvětil šnek. „Když spěcháte, není v tom žádné napětí, jež s sebou přináší očekávání!“

Další rok zastihl šneka na stejném místě. Pod růžovým keřem, na němž se nová poupata rozvíjela v nové čerstvé růže. Šnek povylezl za svého domu, vystrčil tykadla a zase se stáhl.

„Všechno je jako vloni! Nikde žádný pokrok! Růže zkrátka zůstane růží, dál to nedotáhne!“

Minulo léto, přišel podzim. Růžový keř stále nasazoval na květ, teprve s příchodem sněhu se sklonil k zemi a šnek se zavrtal pod ním. Jakmile ale začal nový rok, znovu se objevily růžové květy a znovu se objevil i šnek.

„Pěkně jste zestárl,“ vzhlédl k růžovému keři. „Tak byste se měl rychle klidit. Už jste dal světu vše, co jste měl. Jestli to za něco stálo, je jiná otázka, o tom nemám čas přemýšlet. Ale jedno je jisté, ne­udělal jste ani to nejmenší pro svůj vnitřní rozvoj, nevyšlo z vás nic nového! Dovedete říci – z jakého důvodu? Protože brzy z vás zbude jen holý klacek! Chápete, co vám tím naznačuji?“

„Spíš mě děsíte,“ odpověděl růžový keř. „Takhle jsem o sobě nikdy nepřemýšlel.“

„Vy jste si nikdy nedal moc práce s přemýšlením! Objasnil jste někdy sám sobě, proč vůbec kvetete, jak k tomu došlo a proč děláte právě tohle?“

„Ne!“ odvětil keř. „Kvetl jsem z radosti. Prostě jsem nemohl jinak. Slunce mne zahřívalo, pil jsem ranní rosu a nechal se omývat deštěm. Dýchal jsem, žil jsem! Země a vzduch mi dávaly sílu. Cítil jsem se šťastný. Proto jsem musel stále kvést, to bylo mé bytí, netoužil jsem po jiném!“

„Velmi pohodlný život,“ pokývl šnek.

„To je pravda! Všeho se mi dostalo, ale vám bylo dáno ještě víc! Vy náležíte k přemýšlivým a vysoce nadaným tvorům. Jistě jednou překvapíte svět.“

„To nemám v úmyslu,“ prohlásil šnek. „O svět se nestarám! Mám dost práce sám se sebou a vystačím si sám se sebou.“

„Avšak neříkal jste, že máme ze sebe vydat ve prospěch ostatních to nejlepší, co můžeme? Nevyčetl jste mi, že já dávám jen růže? A co vy, jemuž se dostalo tak mnoho, co vy jste dal světu? Co mu dáváte?“

„Co jsem dal a co mu dávám? Plivu na něj! Je k ničemu! Nic mi po něm není. Jenom si znovu a znovu nasazujte na květ, lísky ať plodí oříšky a krávy a ovce nechť dávají mléko. Všichni k tomu potřebujete obecenstvo, já ne, mám vše, co potřebuji, v sobě! Vejdu do sebe a tam zůstanu. Svět mi může být ukradený!“

Po těch slovech vlezl šnek do domku a zalepil dveře.

„Je trochu smutné,“ posteskl si růžový keř, „že já nemohu nikam zalézt, že musím neustále obrážet a kvést. Lístky opadají, vítr je odnese. Ale jeden můj květ uložila hospodyně do modlitební knížky, jiný jsem viděl na ňadrech krásné dívky a další políbila ústa šťastného dítěte. To mi dělalo dobře. To je moje vzpomínka, můj život!“

A růžový keř, blažený ve své nevinnosti, dál pilně kvetl a šnek klímal ve svém domku, aniž ho sebemíň vzrušovalo, co se děje venku.

Tak uplynulo mnoho let. Šnek se obrátil v prach a keř se obrátil v prach. Také růžička v modlitební knížce se rozpadla, ale v zahradě kvetly nové růžové keře a pod nimi vyrůstali noví šneci, zalézali do svých domků a plivali na svět, který je pramálo zajímal.

Jestli chcete, můžete přečíst tenhle příběh ještě jednou od začátku – ale jiný nebude.
