---
title: Na konci moře
contentType: prose
---

<section>

Dvě velké lodi byly vyslány k severní točně, aby nalezly v moři hranice zemí a vyzkoušely, jak daleko se lidé mohou dostat. Již rok a den pluly mezi mlhami a krami a jejich osádka zažila mnoho velikých strastí. Pak přišla zima. Slunce zůstávalo dole a předlouhou řadu neděl měla trvat noc. Vše kolem byl jediný kus ledu a v jeho sevření uvízly i lodi. Sníh ležel vysoko, převysoko, a ze sněhu tu také byly zhotovovány domy v podobě úlů. Některé si velikostí nezadaly s našimi kopci, jiné sotva pojaly tři nebo čtyři muže.

Ale tma tam nebyla, severní zář bez ustání svítila červeně a modře – byl to velkolepý ohňostroj. Rovněž sníh svítil, a tak zdejší noc byla jediným dlouhým zářivým soumrakem.

V nejjasnějších hodinách se k lodím dostavovaly tlupy domorodců, na pohled podivných ve svých huňatých kožešinách. Přijížděli na saních vytesaných z ledových bloků, přiváželi ve velkých balících kožešiny, a sněhové domy tak získávaly teplé koberce. Kožešiny se ale nepokládaly jenom na zem, námořníci si z nich zhotovovali lože pod sněhovými závějemi a také se jimi přikrývali, zatímco venku mrzlo, až praštělo. Ba, zima tu byla, jakou u nás neznáme, nemluvě o tom, že u nás byl teprve podzim. Na to často myslívali ti na severu a vzpomínali na sluneční paprsky doma a na červenožluté listí, které visí na stromech.

Hodiny ukazovaly, že se blíží večer, čas spánku, a v jednom ze sněhových domů se dva námořníci již uložili k odpočinku. Mladší měl s sebou nejvzácnější připomínku domova, bibli, kterou mu na cestu dala babička. Každý den mu ležela pod hlavou, a přestože už od dětství věděl, co v ní je, i zde z ní každý večer kus přečetl a jako už tolikrát rovněž dnes mu přišlo na mysl:

„Vezmu-li křídla svá na úsvitě a budu-li bydlit na konci moře, i tam doprovodíš mne a držet mne bude pravice tvá!“

Pod dojmem těchto svatých slov a pln víry v jejich pravdivost zavřel oči. Spánek přišel, ba i sen přišel. Avšak zatímco tělo odpočívalo, duše byla živá. Zalétaly k ní melodie starých drahých známých zpěvů a znělo to tak mile, tak teple jako závan jara. A potom ze svého lože spatřil, jak sněhovou závěj cosi zvenku prozařuje.

Zvedl hlavu, ale zářící bělost nebyly ani stěny domu, ani podlaha. Byla to veliká křídla. Z listů bible jako z kalichu lilie se zvedl anděl, rozepjal svoje ruce do dálky a stěny tvořené sněhovými návějemi spadly jako síť z lehké mlhy.

Zelená pole domoviny a kopce s červenohnědými lesy ležely kolem dokola v tiché sluneční záři krásného podzimního dne. Čapí hnízdo již bylo prázdné, ale jablíčka ještě visela na košaté jabloni, třebaže listí opadalo. Červený šípek se rděl a špaček zpíval v malé zelené kleci nad sedlákovým oknem, kde našel svůj domov.

Špaček zpíval, jak byl naučen, a babička kladla na klec vlaštovičník, jak to vnuk vždy dělával. A krásná kovářova dcera čerpala vodu ze studny, kývala přitom na babičku, která vyšla před dům, a babička také pokyvovala a ukazovala dopis ve své ruce. Dnes ráno dorazil z chladných zemí, tam shora, až od severní točny, kde vnuk byl – v rukou Božích.

Obě se smály a plakaly, a ten pod ledem a sněhem, jehož bdící duše pod křídly andělovými všechno viděla a slyšela, se smál a plakal s nimi. Pak byl dopis hlasitě čten a rovněž bible byla nahlas citována:

„… budu-li bydlit na konci moře, i tam doprovodíš mne a držet mne bude pravice tvá!“

Jako krásná nábožná píseň zvučela ta slova kolem a anděl rozložil svoje křídla jako závoj kolem spícího. Sen skončil.

Byl opět v tmavém sněhovém domě, ale bible zůstávala pod jeho hlavou, víra a naděje ležely mu v srdci. Bůh byl s ním, i domovina byla s ním – „… až na konci moře!“

</section>
