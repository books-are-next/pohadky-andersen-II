---
title: Děvčátko se sirkami
contentType: prose
---

Byla strašlivá zima. Sněžilo a nastával tmavý večer, poslední v roce, večer silvestrovský.

A v té zimě a temnotě šlo městem malé chudobné děvčátko, prostovlasé a bosé.

Vyšlo sice z domu ve střevících, ale nebyly mu mnoho platné! Byly příliš veliké, vždyť v nich matka ještě donedávna chodila, a maličká je ztratila hned po pár krocích, když přebíhala ulici, aby se vyhnula dvěma prudce se ženoucím vozům.

Jeden střevíc vůbec nebyl k nalezení a s druhým utekl jakýsi chlapec. Tvrdil, že ho jednou použije jako kolébku pro své děti.

A tak šla holčička dál bosky. Nožky měla promodralé zimou a ve staré zástěře chránila několik balíčků sirek. Jeden nabízela, ale nikdo od ní za celý den nic nekoupil, nikdo jí nedal jediný peníz. Hladová a zkřehlá kráčela kupředu a vypadala neboze a ustrašeně. Sněhové vločky dopadaly na její dlouhé světlé vlasy, jež se jí hezky vlnily kolem šíje, ale na krásu nyní věru nemyslela.

Ve všech oknech kolem zářila světla a ulicí se šířila lahodná vůně husí pečínky. Ale ovšem, je přece silvestrovský večer, vzpomněla si holčička a uchýlila se do koutku mezi dvěma domy, z nichž jeden vystupoval do ulice. Tam se schoulila, nožky pod sebou, ale přesto ji záblo čím dál víc. Domů si netroufala. Za to, že neprodala ani jednu krabičku sirek a nepřinesla ani jediný haléř, by ji otec zbil. Kromě toho – doma byla také zima, neboť bydleli až pod střechou, skrze niž neustále fičel vítr, třebaže největší otvory ucpali slámou a hadry.

Nyní již měla ruce téměř ztuhlé zimou. Ach! Jedna sirka by jí udělala dobře, i jedna sirka by pomohla! Kdyby si jen troufla vytáhnout ji z balíčku, škrtnout o zeď a zahřát si prsty!

Nakonec tak přece učinila – škrt! A jak sirka zajiskřila, jak zaplápolala teplým a jasným plamínkem připomínajícím světélko, když kolem ní pevně obemkla svoje dlaně!

Bylo to však zvláštní světlo. Děvčátko se v něm vidělo před velkými železnými kamny s lesklým mosazným kováním a mosaznými dvířky. Oheň v nich krásně hořel a příjemně hřál! Ó, to bylo pěkné!

Maličká natáhla nožky před sebe, aby si je také ohřála, ale vtom plamínek zhasl, kamna zmizela a ona zase seděla na chladné zemi a v ruce držela zbytek shořelé sirky.

Rozškrtla tedy novou. I ta rychle vzplála, jasně svítila a všude, kde se její světlo dotklo domu, o nějž se dívenka opírala, stávala se zeď průhlednou jako lehounký závoj.

Mohla se dívat přímo do světnice, jíž vévodil stůl pokrytý bělostným ubrusem. Na něm stálo jemné porcelánové nádobí, krásně tam voněla pečená husa se švestkovým a jablkovým kompotem, a ještě krásnější bylo, že husa vyskočila z mísy, batolila se po zemi s vidličkou a nožem ve hřbetě a mířila přímo k ní.

Jenže sirka dohořela a před chudobnou dívčinou se znovu tyčila jen tlustá studená zeď.

Škrtla tedy třetí sirkou, a než se nadála, seděla pod překrásným vánočním stromkem. Byl ještě větší a měl mnohem více ozdob než ten, který zahlédla o posledních Vánocích sklem dveří u bohatého kupce. Tisíce světel hořely na zelených větévkách a na dalších byly připevněny pestré obrázky, podobné těm, které zkrášlují výkladní skříně. Maličká po nich vztáhla obě ruce. V ten okamžik však sirka opět dohořela, ale těch tisíce světel zůstávalo, jenom byla výš a ještě výš. Pochopila, že to jsou hvězdy, a náhle viděla, jak jedna z nich padá dolů a zanechává po sobě na nebi dlouhou ohnivou čáru.

„To někdo umírá!“ pomyslela si maličká, neboť její stará babička, která už dávno nebyla mezi živými, ale která jediná ji měla ráda, říkávala:

„Když padá hvězda, letí nějaká duše vzhůru k Pánubohu.“

Spěšně škrtla další sirkou o zeď, vše kolem ještě jasněji zazářilo a uprostřed toho jasu stála její stará laskavá babička, sama také jasná a zářící!

„Babičko, ó, babičko, vezmi mne s sebou! Já vím, že zmizíš, jakmile sirka dohoří! Zmizíš jako ta teplá kamna, jako krásná husí pečínka a velký nádherný vánoční stromek!“ zvolala maličká a zapálila všechny sirky, které zbyly v balíčku, aby si babičku co nejdéle udržela.

A sirky vydaly takovou zář, že bylo vidět jako za bílého dne, a babička nebyla nikdy tak krásná a tak veliká. Zvedla holčičku k sobě a letěly spolu v tom jasu vysoko, převysoko, tam, kde není zima, kde není ani hlad a strach – až k Pánubohu.

Mrazivé ráno našlo v koutě domu sedět dívenku s červenými tvářičkami a úsměvem okolo rtů už bez života.

Nadobro zmrzla v poslední večer starého roku – bílý den kráčel již jen přes její malou mrtvolku svírající v rukou téměř vyškrtaný balíček sirek.

„Chtěla se ohřát,“ říkali kolemjdoucí – neboť nikdo z nich netušil, jaké krásy spatřila a s jakou radostí a nádherou vstoupila se starou babičkou do Nového roku.
