---
title: "Husopaska Markétka a\_její rodina"
contentType: prose
---

  

Husopaska Markétka byla jediným člověkem, který bydlel v novém nádherném domě pro husy a kachny, jenž byl postaven uprostřed panského dvora, na místě starého rytířského hradu s věží, lomenicí, pevnostními valy a padacím mostem. Hned vedle se rozprostírala houština stromů a křovin, původně rozlehlá zahrada, která se táhla až k velikému jezeru, z něhož zbyl už jen močál.

Vrány, krkavci a kavky poletovali s křikem a krákoráním po starých stromech a hemžila se jich tu stále větší hejna. Neubývalo jich, ani když je odstřelovali, spíše naopak. A bylo je slyšet až do husince, kde seděla husopaska Markétka. Kachňátka se batolila kolem jejích dřeváků a ona znala každou slepici, každou kachnu i husu od chvíle, kdy se vyklubaly z vejce.

Byla hrdá na svoji čeládku i na nádherný dům, jen pro ni postavený. A bylo vždy pečlivě uklizeno v její světničce, neboť tak to bezpodmínečně vyžadovala paní, které husinec patřil a jež sem často zavítala s jemnými a vznešenými hosty, aby jim ukázala „kasárna hus a kachen“, jak své drůbeží farmě říkala.

Stál tu šatník a lenoška, ba i pohovka tu byla. A na ní hladká, do vysokého lesku vypulírovaná mosazná deska, do níž bylo vyryto slovo „Grubbe“. Bylo to jméno starého urozeného rodu, jemuž zdejší rytířský dvůr patříval. Mosaznou desku nalezli dělníci, když zde kopali, a kostelník řekl, že nemá jinou cenu nežli tu, že je památeční. A kostelník to musel vědět nejlíp, neboť vyčetl v knihách spoustu zajímavého o tomto místě, mnoho toho zaznamenal a uložil do zásuvky stolu.

Měl také značné povědomí o starých časech, ale nejstarší havran možná věděl víc. A nejspíš právě o tom křičel nyní svojí řečí, ale byla to havraní řeč a té kostelník ani přes svou chytrost nerozuměl.

Z močálu vystupovaly po teplém letním dnu páry, takže to vypadalo, jako by se celé jezero rozkládalo u pat stromů obležených vránami, krkavci a kavkami. A stejný pohled se zde nejspíš naskýtal i tenkrát, když byl rytíř Grubbe ještě plný sil a kdy tu pevně stál starý hrad se silnými červenými zdmi. Skrze jeho věž se vcházelo dovnitř, do chodby vydlážděné kamením, jež vedla k pokojům. Okna byla úzká a tabulky malé, dokonce i v prostorném tanečním sále, ale za posledního Grubba se v něm již nepořádaly plesy, ač tu zůstal ležet zapomenutý starý buben. Rovněž zde stála uměle vyřezaná skříň a v ní se skrývaly cibulky vzácných květin, protože paní Grubbová milovala květiny, stromy i byliny. Její muž raději střílel vlky a divoké svině a vždy ho na lovu provázívala jeho dceruška Marie. V pěti letech seděla hrdě na svém koni a dívala se směle kolem sebe svýma velkýma černýma očima. Její radostí bylo šlehat bičem mezi smečku honicích psů, ale otec vídal raději, když se strefovala mezi selské děti, které přicházely k hradu, aby si prohlédly panstvo.

V hliněném domku vedle dvora pak bydlel baráčník, který měl syna Sörena. Chlapec byl stejného věku jako urozená slečinka, a protože uměl vlézt, kam si zamanul, musel jí snášet na zem ptačí hnízda. Ptáci křičeli, jak dovedli, a jednou ho jeden z největších klovl do oka, až krev vytryskla. Všichni mysleli, že přijde o zrak, ale oko to vydrželo a Marie ho odškodnila tím, že jej nazvala „svým Sörenem“. To byl znak velké přízně, jež se záhy nato vyplatila hochovu otci, chudému Jönovi. Pochybil a měl být za trest posazen na dřevěného koně, který stál na dvoře – se čtyřmi kládami místo noh a jediným úzkým prknem místo hřbetu.

Ano, přikázali mu rozkročmo na koně usednout a ještě mu přivázali několik cihel k nohám, aby neseděl příliš lehce – tak musel jet a jeho obličej záhy prozrazoval takovou bolest, že Sören s pláčem prosil malou Marii o slitování. Ta hned rozkázala, aby byl Sörenův otec sundán, a když ji neposlechli, dupala nožkama a rvala otce za rukáv, až se roztrhl. Ať chtěla cokoli, bylo jí to nakonec splněno, a tak se dostal baráčník z koně dolů.

Paní Grubbová se k tomu nachomýtla, pohladila svoji dcerušku po vlasech a pohlédla na ni vlídnýma očima. Marie však nerozuměla. Dál chtěla k honicím psům, a ne být s matkou, která se ráda procházela zahradou k jezeru. Vodní lilie a stulík byly právě v plném květu a ona na ně s potěšením hleděla a radovala se ze vší té svěžesti.

„Jak je tu příjemně!“ říkala.

A v zahradě stál také zvláštní strom, který sama zasadila. Buk krvavý se jmenoval a mezi ostatními dřevinami vypadal jako černoch, tak tmavohnědé byly jeho listy. Musel mít plné slunce, ve stálém stínu by zezelenal a ztratil svoji výjimečnost. A rovněž tu stály vysoké kaštany a mezi jejich mohutnými větvemi – stejně jako v křoví i vysoké trávě – bylo mnoho ptačích hnízd. Jako by ptáci věděli, že jsou tady v bezpečí, že zde na ně nebude nikdo střílet z pušky.

Jenže i sem přivedla malá Marie Sörena, jenž uměl lézt jako veverka, a rozkázala mu, aby snesl dolů vejce a opeřená mláďata. Ostatní ptáci se vznesli s úzkostným křikem, malí i velcí létali jako šílení! I čejka z pole, vrány, krkavci a kavky z vysokých stromů křičeli a křičeli – a byl to křik, jaký vydávají ještě za našich dnů.

„Co to děláte, děti!“ zvolala vlídná paní. „Vždyť je to bezbožnost!“

Sören zůstal stát s hlavou sklopenou, urozená slečinka se dívala chvíli stranou, ale potom řekla:

„Musím za otcem!“

A sotva odběhla, pobízeli všichni ti černí ptáci druh druha k odletu. „Pryč! Pryč!“ volali a vzdalovali se, nicméně následující den se zase vrátili zpátky, neboť tady měli své místo. Tiché vlídné paní však zde již nebylo, Pánbůh zavolal k sobě tu, jež i živá měla spíše u něho svůj domov nežli v tomto hradě. A kostelní zvony tklivými hlasy slavnostně zněly, když její tělo vezli do kostela, a oči chudáků se zarosily, neboť k nim byla vždy dobrá. Odešla. Nikdo už na ni nevzpomínal, nikdo si nevšímal jejích rostlin a zahrada pustla.

„Pan Grubbe je tvrdý muž,“ říkali lidé, „a jablko nepadlo daleko od stromu.“ Jeho dcera, třebas mladá, jej ovládala. Neuměl jí nic odepřít, smál se jejím nápadům, a tak vždycky provedla svoji. Nyní jí bylo dvanáct let, měla vyspělou postavu, dívala se svýma černýma očima lidem přímo do očí, jezdila na koni jako muž a střílela z pušky jako cvičený lovec. Tu poctila kraj vzácná, ba nejvznešenější návštěva – mladý král a jeho nevlastní bratr pan Ulrik Frederik Gyldenlöve. Přijeli strávit den a noc na hradě rytíře Grubba a zastřílet si v jeho honitbě na divokou.

Gyldenlöve zaujal u stolu místo vedle Marie Grubbové, přitáhl si k sobě její hlavu a políbil ji, jako by byli příbuzní. Dívka mu však oplatila políčkem a řekla, že ho nemůže vystát.

Všichni se tomu hodně nasmáli, jako by to bylo zábavné – a snad i bylo. Neboť pět let nato, když Marie dovršila sedmnáctý rok, přijel posel s dopisem, v němž pan Gyldenlöve prosil o ruku urozené slečny. To bylo něco!

„Je jedním z nejurozenějších a nejgalantnějších pánů v říši!“ pravil pan Grubbe. „To není k zahození.“

„Ani v nejmenším mi na něm nezáleží,“ poznamenala Marie Grubbová, ale neodmítla muže zvyklého sedat královi po boku.

Naložili na loď hedvábné šaty, vlněné i plátěné prádlo a také dívka se chystala odjet do Kodaně. Po souši se tam dostala za deset dní, ovšem její výbavě trvalo při nepříznivém nebo vůbec žádném větru plné čtyři měsíce, než dorazila na místo, a když konečně připlula, byla paní Gyldenlövová opět pryč.

„Spíš chci ležet na koudeli než v tvojí hedvábné posteli! Raději budu chodit bosá než jezdit s tebou v kočáře!“ pravila.

A jednoho pozdního listopadového večera vjely dvě ženy koňmo do města Aarhusu. Byla to paní Gyldenlövová-Grubbová a její služka. Přicestovaly z Veile, kam se dostaly z Kodaně povozem, a pokračovaly nahoru, k novému kamennému hradu pana Grubba. Nebyl potěšen tou návštěvou. Zahrnul dceru tvrdými slovy, ale komůrku, v níž mohla ulehnout, jí poskytnout neodmítl. Dostalo se jí rovněž pivní polévky, nikoli však hřejivých slov. Všechnu zlobu ve svém srdci vmetl jí otec do tváře.

Na to nebyla zvyklá, sama neoplývala jemnou myslí, a proto jak se do lesa volalo, tak se z lesa ozývalo. Odpovídala zpupně a hovořila s odporem i nenávistí o svém choti, s nímž nechtěla žít, neboť na to je prý příliš počestná a poctivá.

Tak uplynul rok a nebyl právě veselý. Ošklivá a zlá slova nepřestávala padat mezi otcem a dcerou, a to se nemá nikdy stát. Zlá slova vždy nesou zlé ovoce, takže je nasnadě, jaký to muselo vzít konec!

„My dva nemůžeme zůstat pod jednou střechou!“ řekl otec jednoho dne. „Odstěhuj se do našeho starého dvora, ale raději si ukousni jazyk, než abys šířila lživé pomluvy!“

Tak se oba rozloučili a Marie odjela se svojí služkou do starého hradu, kde se narodila a byla vychována, kde její matka, tichá a zbožná paní, ležela v kostelní hrobce. Kromě nich ve dvoře bydlel už jen starý honák, to bylo veškeré osazenstvo. Ve světnicích visely pavučiny, černé a těžké prachem, zahrada rostla, jak chtěla. Úponky chmele a svlačec snovaly sítě mezi stromy a křovinami, bolehlav a kopřivy rostly a sílily. Krvavý buk se choulil ve stínu a jeho listy byly nyní zelené jako na ostatních obyčejných stromech – bylo po nádheře. Jen vrány, krkavci a kavky poletovali jako dřív ve velkých hejnech po rozložitých kaštanech a křičeli a krákorali, jako by si mezi sebou sdělovali:

„Teď tu byla zase ta malá, co nechala krást naše vejce a mláďata. A zloděj sám, hoch, který je vzal a slézal s nimi z bezlistého stromu, seděl nyní na vysokém stěžni a za každé pochybení dostával bití ráhnem.“ To všechno vyprávěl za naší doby kostelník. Sebral to a vypsal z knih a obrazů, ale leželo toho mnohem víc napsáno a schováno v zásuvce.

„Nahoru a dolů, takový je chod světa!“ říkal. A my ještě uslyšíme, jak se dál dařilo Marii Grubbové, ale proto nezapomeneme na Markétku, která nyní sedí v husinci, tak jako kdysi Marie Grubbová, nikoli však s myslí staré husopasky.

Zima minula, jaro a léto minuly, zase přišel větrný podzimní čas s mokrými studenými mořskými mlhami a bylo smutno a nudno ve dvoře. I vzala Marie Grubbová svoji pušku a vyšla do vřesoviště střílet zajíce a lišky. Střílela i ptáky, jež mohla zasáhnout, a nejednou tam potkala urozeného pana Palle Dyre z Nörrebäku, který vycházel také s puškou a psy. Byl velký a silný a rád se tím chlubíval, když spolu mluvili. Byl si jist, že se může měřit s nebožtíkem panem Brockenhusem z Fylu, o jehož síle se v kraji vyprávělo, a tak si dal podle jeho příkladu zavěsit na svou bránu železný řetěz s loveckým rohem, aby se mohl při příchodu domů řetězu chopit, zvednout se i s koněm ze země a zatroubit na roh.

„Přijďte se podívat, paní Marie!“ pravil. „Je pěkně v Nörrebäku!“

Kdy přišla na jeho dvorec, není psáno, ale na svícnech v místním kostele se zachoval nápis, že byly darovány „Pallem Dyrem a Marií Grubbovou, sídlem na hradě Nörrebäku“.

Pan Palle Dyre vlastnil tělo plné síly a pil jako houba. Byl jako bečka, která se nemohla naplnit, chrápal jako celý prasečí chlívek a jeho červený obličej byl čím dál odulejší.

„Je jako vepř a stále se hádá!“ prohlásila paní Dyrová. Grubbově dceři se brzy znechutil takový život a jednoho dne osiřel prostřený stůl a jídlo vychládalo.

Pán byl na lovu lišek a paní nebylo možné nalézt. Palle Dyre přišel domů o půlnoci, ale paní Dyrová nepřišla ani o půlnoci, ani ráno, ukázala Nörrebäku záda, odjela bez pozdravu a rozloučení.

Vládlo opět vlhké drsné počasí. Vítr chladně vál, hejno černých křiklavých ptáků letělo nad ní. Byli bez domova jako ona. Nejprve zamířila na Sönder, k samým hranicím s německou říší. Tam zpeněžila několik zlatých náramků s drahými kameny. Potom se vydala na východ a pak se zase obrátila na západ, neměla před sebou žádný cíl a zlobila se na všechny, i na dobrého Pánaboha, tak zbědovaná byla její mysl. A záhy bylo i její tělo zbědované, sotva se držela na nohou. Čejka vylétla ze svého hnízda a křičela jako vždycky:

„Tvůj zloděj! Tvůj zloděj!“

Grubbova dcera nikdy nesáhla na majetek bližního, ale ptačí vejce a mláďata dávala jako malé děvčátko vybírat – a na to nyní myslela.

Z místa, kde sklesla, viděla na duny u pobřeží, na domky, v nichž bydleli rybáři, ale tam se už nedokázala dostat. Velcí bílí rackové přelétali nad ní a křičeli, jako křičívali krkavci, vrány a kavky ve dvorské zahradě. A létali stále blíž a blíž a nakonec se jí zdálo, že zčernali, ale to se jí jen zatmělo před očima.

Když se probrala, cítila, že ji kdosi zvedl. A byl to velký silný chlapík, kdo ji vzal na ruce. Viděla mu přímo do vousatého obličeje, v němž se jizva táhla přes jedno oko, takže obočí vypadalo jako rozdělené na dva díly. Donesl ji, bědnou, až k lodi a nedbal, že mu za to lodník hrubě vyčinil.

Následujícího dne loď odplula a Marie Grubbová s ní. Ale vrátila se ještě? A kdy a kde? Také o tom dovedl kostelník vyprávět a nebyla to historie, kterou si sám vymyslel, měl ji z důvěryhodných pramenů, které jsou přístupné i nám. Dánský historik Ludvig Holberg, autor mnoha knih, které stojí za přečtení, a divadelních her, v nichž přibližuje svoji dobu a lidi v ní, vypráví ve svých dopisech, kde a jak se ve světě setkal s Marií Grubbovou, a stojí to za poslechnutí. Ale ani pro to nezapomeneme na husopasku Markétku, která si vesele a spokojeně sedí ve svém výstavném husinci.

Loď tedy odplula i s Marií Grubbovou. Až tam jsme došli. A uplynul rok a opět uplynul rok. Mor zuřil v Kodani roku 1711 a nákaza se šířila tak rychle, že dánská královna přesídlila na svůj německý dvůr a rovněž král a ostatní, kdo si to mohli dovolit, spěchali odtud. I studenti, přestože tu měli zdarma byt i stravu, prchali.

Poslední odcházel ve dvě hodiny ráno s ranečkem, ve kterém bylo více písemností a knih než kusů oděvu. Vlhká a sychravá mlha visela nad městem, jediného člověka cestou nepotkal a všude, kudy šel, viděl na dveřích a vratech kříže na znamení, že uvnitř jsou nemocní nebo že všichni v domě pomřeli. Vtom jej se řinčením minul velký nákladní vůz. Kočí šlehal bičem, koně klusali a vůz byl plný mrtvol. Mladý student kráčel dál, držel si ruku před obličejem a čichal k silnému lihu, kterým měl napuštěnou houbu v mosazné krabičce.

Z nedaleké krčmy zněl hlučný zpěv a hrubý, otrlý smích lidí, kteří propíjeli noc, aby zapomněli, že po nich mor vztahuje ruce, že je chce mít na nákladním voze s ostatními. A u zámeckého mostu se jedna z menších lodí chystala odrazit, aby se dostala z nakaženého města.

„Popřeje-li nám Bůh život a příznivý vítr, dostaneme se ke Grönsundu u ostrova Falsteru,“ řekl lodník a zeptal se studenta, který žádal, aby ho vzali s sebou, jak se jmenuje.

„Ludvig Holberg,“ odpověděl mladík. Tehdy to jméno znělo jako každé jiné, nyní však patří k nejvýznamnějším dánským jménům.

Loď obeplula zámek, a než vzešlo jasné jitro, přiblížila se k širému moři. Lehký vítr je popoháněl, plachta se dmula a mladý student vystavil obličej tomu čerstvému větru a upadl do spánku, což nebylo právě nejmoudřejší. Třetího rána dorazila loď k Falsteru.

„Znáte zde někoho, u něhož bych se mohl za levný peníz ubytovat?“ otázal se Holberg kapitána.

„Myslím, že uděláte nejlíp, zkusíte-li to u převoznice – tam v tom domě,“ odpověděl loďař. „Chcete-li být galantní, jmenuje se matka Sören Sörensen Möllerová! Ale mohlo by se stát, že se jí v hlavě všechno poplete, budete-li k ní příliš zdvořilý! Její muž je ve vězení pro jakýsi přečin, a tak sama převáží na prámu. A musím říct, že má silné ruce!“

Student popadl raneček a vykročil k domu u přívozu. Dveře nebyly zamčené, klika povolila a on vstoupil do vydlážděné světnice, v níž nejvzácnějším kusem nábytku byla skládací postel s velikou kožešinovou pokrývkou.

K ní byla přivázána bílá slepice, kolem níž se batolila kuřátka, a nejspíš právě převalila misku s pitím, protože po podlaze tekla voda. Jinak zde nikdo nebyl, jenom ve vedlejší komoře stála kolébka s dítětem.

A tu si všiml, že se prám vrací… Seděla v něm jedna osoba, zda muž, či žena, nebylo možné poznat, a pak člun přirazil. Šlo vskutku o ženu a ve chvilce vstoupila do světnice. Vypadala docela pěkně, když se vzpřímila a dvě hrdé oči vyhlédly zpod černého obočí. Byla to matka Sörenová, převoznice, ovšem vrány, krkavci a kavky by křičeli jiné jméno. Vše naznačovalo, že je prudké povahy, nerada mnoho hovoří, ale přece jen se smluvili a sjednali, že student zůstane na stravu, dokud bude v Kodani zle.

Do domku u přívozu často přicházeli dva vážení měšťané z nedalekého města, nožíř Frands s brašnářem Sivertem. Vypili džbánek piva a rozmlouvali se studentem. Byl to obratný mladík, který znal své praktiky, jak to nazývali, četl řecký i latinsky a byl školený i v jiných učenostech.

„Čím méně víš, tím méně tě to tíží!“ říkala však matka Sörenová. A když jednoho dne vyráběla klíny pro svoji loď a sama osekávala sukovité dříví na palivo, pravil Holberg:

„Máte krušný život!“

„Nechť!“ odvětila.

„Musela jste se od malička plahočit a namáhat?“

„To snad můžete vyčíst z mých dlaní!“ natáhla k němu svoje velmi malé, ale tvrdé a silné ruce s ubroušenými nehty. „Jste přece učený a dovedete číst!“

O Vánocích přišla silná vánice. Nastala zima, vítr ostře fičel, jako by chtěl sněhem omýt lidem tváře. Matka Sörenová se tím ale nedala odstrašit a pokračovala v práci. Když padla tma, a to bylo již v časném odpoledni, nakladla dříví a roští na ohniště a potom si sedla a látala svoje punčochy, neboť nebyl v domě nikdo, kdo by ji zastoupil. Navečer pak pronášela k studentovi více slov, než bývalo jindy zvykem. Hovořila o svém muži.

„Zabil z neopatrnosti jednoho lodníka, a musí proto v Holmu tři roky pracovat v železech. Je jenom obyčejný námořník, a tak zákon musel dostat průchod.“

„Zákon platí i na vyšší stavy,“ namítl Holberg.

„Jen si to myslete!“ prohlásila matka Sörenová, aniž odtrhla oči od ohně. Potom ale začala znovu. „Slyšel jste o Kai Lykkovi, jenž nechal strhnout jeden ze svých kostelů? Když kněz Matěj hřměl nad tím kacířským skutkem z kazatelny, Kai Lykke jej dal uvrhnout do želez, ustanovil soud, který ho odsoudil ke ztrátě hrdla. Pan Matěj byl sťat. Nešlo o žádnou osudnou náhodu, a přece zůstal Kai Lykke volný jako pták!“

„Ve své době byl v právu!“ řekl Holberg. „Nyní už jsme někde jinde!“

„To povídejte bláznům!“ odtušila matka Sörenová a odebrala se do komory. Nový rok přivítal jasný slunečný den. Mrzlo, až praštělo, navátý sníh byl tak tvrdý, že se po něm dalo chodit. Zvony ve městě zvonily do kostela a student Holberg vklouzl do své vlněné kazajky, rozhodnutý se tam vypravit.

Nad domem přelétli vrány, krkavci a kavky a jejich hlasitý křik a krákorání přehlušily zvuk zvonů. Matka Sörenová plnila před domem mosazný kotel sněhem, aby na ohni roztál a bylo co pít. Vzhlédla při tom k hejnu povykujících ptáků a hlavou jí šla spousta myšlenek.

Student Holberg vykročil ke kostelu. Cestou tam i zpět šel kolem brašnářství u brány a brašnář Sivert ho pozval do domu na šálek teplého piva se sirupem a zázvorem. Řeč se stočila na matku Sörenovou, ale brašnář věděl jen to, co znala většina.

Pravil, že není z Falsteru, ale že není pochyb, že kdysi měla nějaké jmění. Vyprávěl, že její muž je obyčejný námořník, žhavého temperamentu, který zabil lodníka.

Pak přišel tříkrálový večer.

Matka Sörenová rozžehla před Holbergem tříkrálové světlo – tři lojové svíčky, které sama zhotovila.

„Jedno světlo za každého muže!“ pravil Holberg.

„Za každého muže?“ upřela naň žena oči.

„Za každého moudrého muže od Východu!“ pokývl Holberg.

„Tak tedy!“ řekla. Poté dlouho mlčela, ale přece jen se toho večera dozvěděl víc, než mu zatím bylo známo.

„Zřejmě milujete toho, s nímž žijete v manželství,“ podotkl Holberg. „Lidé však říkají, že s vámi moc špatně nakládal.“

„To se netýká nikoho než mne!“ odvětila. „Rány, jichž se mi dostalo, jsem asi měla dostávat jako malá. Ale také mnoho dobrého pro mne udělal,“ vstala od stolu.

„Když jsem ležela zesláblá nemocí ve vřesovišti a nikdo kromě černých vran a krkavců se nestaral, co se mnou bude, odnesl mne na rukou a vyslechl tvrdá slova za úlovek, který přitáhl na loď. Každý jedná podle svého, Sören rovněž. Nemáme posuzovat koně podle ohlávky! S ním jsem při tom všem žila radostněji nežli s tím, jehož nazývali nejgalantnějším a nejvznešenějším ze všech poddaných. Byla jsem provdána za místodržitele Gyldenlöva, nevlastního králova bratra. Potom jsem si vzala Palla Dyra! Bylo to prašť jako uhoď, každý byl, jaký byl, včetně mne. Byla to dlouhá řeč, ale teď to víte!“

Převoznice odešla ze světnice a byla to Marie Grubbová. Tak podivně se pro ni utvářel osud! Mnoho tříkrálových večerů již nebyla mezi živými, Holberg napsal, že zemřela v červnu 1716. Nedodal, neboť o tom nevěděl, že když matka Sörenová, jak se nazývala, ležela mrtvá v domku, přiletělo hejno velkých černých ptáků, ale nekřičeli, neboť věděli, že v domě smutku má být ticho. Po pohřbu už nebylo ptáky vidět, ale téhož večera se slétlo nad starým dvorcem v Jutsku nesmírné množství vran, krkavců, havranů i kavek a povykovali a skákali si do řeči, jako by každý z nich chtěl první něco sdělit! Že by o selském synkovi, který jim jako malý hoch bral vejce a opeřená mláďata a pak dostal železné podvazky na Kongens Holmu? Či o urozené slečně, která skončila jako převoznice u Grönsundu?

„Tak! Tak!“ křičeli.

„A stejně křičeli jejich potomci, když byl stržen starý dvorec, a křičí tak dosud, přestože již není kvůli čemu!“ podotkl kostelník a dovyprávěl: „Rod vymřel, dvorec je pryč. Na jeho místě stojí výstavný husinec, pod jehož pozlacenými korouhvičkami žije stará husopaska Markétka a raduje se ze svého hezkého obydlí, neboť kdyby nemohla být tady, musela by bydlet v chudobinci.“ Holubi nad ní vrkají, krocani hudrují a kachny štěbetají.

„Nikdo se k ní nezná!“ říkají. „Nemá žádné příbuzné, je skutkem milosrdenství, že tu smí zůstávat.“

Příbuzné však měla přece. Jenom je neznala a kostelník rovněž ne, ač měl tolik sepsaného uloženo v zásuvce. Pouze jeden starý havran o nich věděl. Vyprávěl dál, co slyšel od své matky a babičky o Markétčině matce a babičce. Tu dobře známe. To ona jela jako dítě po padacím mostě a zírala kolem sebe, jako by jí patřil celý svět a všechna ptačí hnízda. To ji jsme viděli na vřesovišti u dun a nakonec v převoznickém domku.

Až její vnučka, poslední z rodu, se vrátila domů, tam, kde stával starý dvorec s křikem obletovaný divokými vránami, krkavci, havrany a kavkami. Avšak ona seděla mezi krotkými ptáky, přátelila se s nimi a oni se přátelili s ní.

Nic víc husopaska Markétka nechtěla. Tak žila šťastně až do stáří, kdy si pro ni přišla smrt. Uložili ji do hrobu, o němž věděl jen starý krkavec – ale kdoví, jestli je ještě na světě!

A to je konec příběhu o starém dvorci a celé rodině husopasky Markétky.
