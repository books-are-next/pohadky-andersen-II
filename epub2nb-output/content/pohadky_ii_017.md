---
title: Za tisíc let
contentType: prose
---

Ano, za tisíc let přeletí mladí obyvatelé Ameriky na křídlech páry světové moře a navštíví starou Evropu! Vydají se za jejími pomníky a památnými místy, jako my se vydáváme za rozpadávajícími se krásami Asie. Za tisíc let přijdou!

Vody Temže, Dunaje a Rýna dlí ještě ve svých korytech, Montblank se stále pyšní svým sněžným vrcholem, severní záře dosud osvětluje chladné kraje, ale generace za generací se mění v prach. Doboví vládci jsou zapomenuti stejně jako ti, kteří sní svůj poslední sen pod travnatým pahorkem, na němž si bohatý mlynář nechal postavit lavičku, aby se kochal pohledem na lány vlnícího se obilí.

„Do Evropy!“ volají mladá americká pokolení. „Do rodiště našich otců a dědů, na místa vzpomínek, jež vzbuzují nejvábnější představy. Do Evropy!“

A již se vzducholoď blíží. Je přeplněna cestujícími, neboť cesta vzduchem je rychlejší než po moři. Elektromagnetický drát pod světovým oceánem již telegrafoval, jak početná je karavana, jež zanedlouho spatří Evropu, neboť pod vzdušným korábem se už rýsuje pobřeží Islandu. Ale cestující ještě spí, chtějí být probuzeni až nad Anglií. Tam vstoupí na půdu starého kontinentu – v zemi Shakespearově. Tak nazývají Británii synové ducha, zem politiky či zem strojů jí zase říkají jiní.

Celý den se tu výprava zdrží. Právě tolik času může zaměstnané pokolení věnovat velké Anglii a Skotsku.

Cesta pokračuje kanálovým tunelem do Francie, země Karla Velikého a Napoleona. Vyslovuje se jméno Molièrovo, vědátoři hovoří o klasické a romantické škole, dálném starověku a oslavují hrdiny, básníky i učence, jež naše doba nezná, neboť se teprve narodí v kráteru Evropy, jímž navždy bude Paříž.

Vzápětí vzdušný parník přeletí zemi, z níž vyšel Kolumbus, kde se narodil další objevitel Cortez a kde houpavými verši pěl svá dramata Calderón. Krásné černooké ženy i dnes žijí v kvetoucích údolích, stejně jako prastaré zpěvy oslavující hrdinného Cida a starodávnou Alhambru.

A znovu vzduchem přes moře do Itálie, tam, kde leží starý, věčný Řím. Zanikl. I půvabná úrodná Campagna je pouští.

„Kostel svatého Petra,“ ukáže průvodce na osaměle stojící zbytek zdi, o jejíž pravosti se pochybuje.

A rychle do Řecka, strávit noc v bohatém hotelu na vrcholu Olympu. Také zde jsme byli!

Pak směřují k Bosporu. Několik hodin odpočinku na půdě Byzance. Několik pohledů na chudé rybáře, kteří napínají sítě v místech, kde se, jak praví pověst, nacházela za turecké nadvlády zahrada přináležející k harému.

A zase letí dál. Přes zbytky mocných měst při břehu silného Dunaje. Tu i onde – na místech bohatých vzpomínkami, těch, jež teprve přijdou, jež chvátající čas teprve zrodí – snáší se vzdušná karavana níž a opět se zvedá. Tam dole leží Německo – kdysi obepjaté nejhustší sítí železnic a kanálů. Země, kde Luther kázal, Goethe pěl a Mozart svíral v ruce žezlo tónů. I další jména zářila ve vědě a umění, ale o těch již nic nevíme.

Jednodenní pobyt v Německu a jeden den na severu, ve vlasti Hanse Christiana Oersteda, objevitele elektromagnetismu, Karla Linného, jenž rozdělil rostlinstvo podle druhů, a v zemi starých hrdinů a mladých Norů. Island navštíví na zpáteční cestě. Gejzíry přestaly vřít, Hekla vyhasla, ale jako věčná sága zvedá se dál mocný skalní ostrov v hučícím moři.

„Opravdu mnoho je toho v Evropě k vidění!“ řekne jeden z mladých Američanů. „A zvládli jsme to za osm dní. Ano, dá se toho stihnout tolik, kolik ani velký cestovatel…“ – vysloví se jméno, jež patří k současnosti – „… ve svém slavném díle ‚Evropa, prohlédnuta za osm dní‘ stihnout nedokázal.“
