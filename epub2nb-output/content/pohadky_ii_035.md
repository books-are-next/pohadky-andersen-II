---
title: "Petr, Petřík a\_Petříček"
contentType: prose
---

Jeden by nevěřil, co všechno děti v naší době vědí! Je toho tolik, že si přestáváme být jisti tím, co nevědí. Že je čáp vytáhl ze studně či kašny a přinesl otci a matce jako miminko, považují za povídačku, kterou neberou vážně, ač právě takhle to je jedině správně.

A o tom, jak se dostanou malí do studně nebo kašny, nemá asi ani spousta dospělých ponětí, i když někteří snad přece. Pozoroval jsi někdy pořádně nebe za hvězdné noci a povšiml si česání hvězd? Vypadá to, jako by hvězdy padaly a mizely. Ani nejvzdělanější lidé nedovedou vysvětlit, co sami neznají, ale dá se to vyložit, víme-li to.

To malé, jakoby vánoční světélko padající z nebe je jiskra od Pánaboha, která sjíždí na svět, a když se dostane do našeho hustšího, těžkého vzduchu, zmizí její lesk a zůstane jen to, co naše oči nepostřehnou, neboť je to mnohem jemnější nežli náš vzduch. Je to nebeské dítě poslané dolů, malý andělíček bez křídel, který se má stát člověkem. Tiše se snáší k zemi, tam jej uchopí vítr a letí s ním ke květinám, aby se v náručí pampelišky, růže nebo smolničky vzpamatoval. Je tak lehounký, že jej moucha unese v letu, a což teprve včela, jež znova a znova přilétá ke květině, aby se napila sladké šťávy.

Leží-li jim vzdušné dítě v cestě, nevyhodí je, na to nemají srdce. Přemístí je na slunce, na list vodní lilie, odkud děti slezou do vody. Zde rostou a pak je uvidí čáp a odnese je k lidské rodině, která chce právě takové sladké robátko. Ovšem – je-li sladké, nebo ne, závisí na tom, zda robě pilo z jasného, či bahnitého pramene, to jest, jestli se mu žabinec dostal do krku, neboť to dělá povahu hodně přízemní.

Ale po tom čáp nepátrá, bez okolků bere miminka, jak mu přijdou pod zobák. Jedno odnese do dobrého domu k znamenitým rodičům, s druhým zamíří k tvrdým lidem a do tak velké bídy, že by mu bylo lépe, kdyby zůstalo v kašně.

Maličcí si už nepamatují, o čem snili na listu vodní lilie, kde je v podvečer ukolébávaly žáby svým: „Kvak, kvak! Tak, tak!“ Což znamená v lidské řeči: „Tak jenom hleďte, ať spíte a sníte!“ Nevzpomínají si ani, v jaké květině leželi nebo jak voněla, a přece je něco z toho provází, něco jim, když dorostou, říká:

„Tuhle květinu mám nejraději.“

A to je právě ta, v níž leželi jako vzdušné děti.

Čáp také zestárne, přesto nepřestává dávat pozor, jak se daří maličkým, které přinesl, jak se hodí do světa, v němž se ocitli. Nemůže však pro ně nic udělat ani změnit jejich osud. Musí se starat o svoji vlastní rodinu, ale nikdy je nevypustí z mysli.

Vím to od starého a velmi ctihodného čápa, který přinesl lidem spoustu maličkých a zná jejich další osud. I v tom nejkrásnějším je prý vždy trochu rybničního bahna a žabince a já jej prosil, aby mi vyprávěl životní příběh alespoň jednoho z nich. Odpověděl, že tedy bude povídat o třech z domu Petersenových.

Byla to obzvlášť pořádná rodina, ti Petersenovi. Muž byl jedním z dvaatřiceti radních pánů, a to bylo nějaké vyznamenání! Chodil do rady, žil pro radu a jednoho dne k němu přiletěl čáp a přinesl mu malého Petra, jak bylo dítě nazváno. Příští rok přiletěl čáp opět s děťátkem, to nazvali Petříkem, a když přinesl třetího chlapce, dali mu jméno Petříček. Neboť jména Petr – Petřík – Petříček se podobají jménu Petersen.

Byli to tedy tři bratři, tři zbloudilé hvězdy, každá kolébána ve své květině, položena pod list vodní lilie, jež rostla v kašně, a odtud čápem donesena do rodiny Petersenovy, jejíž dům stojí tamhle na rohu, však víš kde!

Rostli a sílili na těle i na duchu a chtěli se stát něčím víc než radními pány. Petr říkal, že se dá k lupičům. Viděl hru „Fra Diavolo“ a rozhodl se, že lupičské řemeslo je to nejhezčí na světě. Petřík toužil být popelářem. A Petříček, sladký a způsobný chlapec, plný a kulaťoučký, jehož jedinou chybou bylo, že si okusoval nehty, chtěl být „tatínkem“. Na tom všichni tři trvali, když se jich ptali, čím chtějí být, a pak začali chodit do školy.

Jeden jako první, druhý jako poslední, třetí se vmáčkl doprostřed, ale přesto mohli být stejně dobří a stejně chytří, a také byli, jak říkali jejich milující a uznalí rodiče.

Přišli na dětský ples, kouřili cigarety, když je nikdo neviděl, a získávali vědomosti i známosti.

Petr byl od malička svárlivý, jak má loupežník být. Byl to velmi nezpůsobný chlapec. Ale to bylo tím, jak říkala matka, že měl roupy. Nezpůsobné děti mají vždycky tyhle červíky – bahno v žaludku. Jeho tvrdohlavost a svárlivost připravily matku dokonce i o nové hedvábné šaty.

„Nestrkej do kávového stolku, můj broučku!“ pravila jednoho dne. „Mohl bys převrátit konvičku se smetanou!“

Nato se brouček pevně konvičky chopil a vylil smetanu přímo matce do klína. Nemohla neříci:

„Broučku, broučku! To nebylo rozumné!“

Ale že má to dítě svoji vůli, musela připustit, a vůle ukazuje ráznou povahu, což je pro matku vždy slibné…

Ano, mohl se docela snadno stát lupičem, ale nestal se jím, alespoň podle jména. Pouze vypadal jako lupič – s děravým kloboukem na hlavě, holým krkem a dlouhými volnými vlasy. Změnil své rozhodnutí, chtěl být umělcem, ale byl jím jen podle šatů. Jinak vypadal jako topolovka a všichni lidé, které maloval, vypadali jako topolovka, tak dlouzí byli. „Měl velmi rád tu květinu, vždyť také ležel v topolovce,“ říkal čáp.

Petřík ležel v pampelišce. Působil dojmem, že má neustále zamaštěné koutky rtů, a jeho pleť byla nažloutlá, jako by měl ve tváři řez, z něhož vytéká mléko. Vypadal zkrátka jako rozený mlékař, mohl mít i svoji vlastní firmu, v nitru ale zůstal hlučným popelářem, z něhož se nakonec vyklubala hudební odnož Petersenovy rodiny.

„Má toho za všechny,“ říkali sousedé, a vskutku. Složil sedmnáct nových polek za týden a sestavil je v operu pro trubku a řehtačku. To tedy bylo krásné!

Petříček byl bílý a červený, malý a obyčejný, však ležel v chudobce. Nikdy se nebránil, když jej starší chlapci tloukli, říkal, že je moudřejší a že moudřejší ustoupí. Sbíral nejprve psací kamínky, potom razítka, nakonec si sestavil malý přírodopisný kabinet, v němž byla psí lebka, tři slepě narozená a v lihu uložená krysí mláďata a jeden vycpaný krtek. Ano, Petříček měl smysl pro vědu a oči pro přírodu a to se líbilo rodičům i Petříčkovi.

Chodil raději do lesa než do školy, raději do přírody nežli na hodiny tance, a zatímco jeho bratři už byli zasnoubeni, on stále ještě žil jenom zdokonalováním své sbírky vajec vodních ptáků. Věděl brzy mnohem více o zvířatech nežli o lidech a jako znalec soudil, že se nemůžeme měřit se zvířaty v tom, co klademe nejvýše: to jest v lásce.

Sledoval, jak slavičí samičce sedící na vejcích zpívá sameček celé noci: „Kluk! Kluk! Ci! Ci! Lo-lo-li!“ A nikdy to nedokázal napodobit.

Viděl, jak matka čápice leží s mladými v hnízdě a otec čáp stojí celou noc na jedné noze na hřebenu střechy. Petříček by nevydržel stát tak dlouho. A když jednoho dne pozoroval dění v pavoučí síti, vzdal se nadobro myšlenky na manželství.

Pan pavouk přede, aby lapil nerozvážné mouchy, mladé a staré, krevnaté i vyzáblé, živí svoji rodinu, zatímco paní pavouková žije pouze touhou po svém muži. A jednoho dne jej sní samou láskou, sní jeho srdce, hlavu, břicho, jenom jeho dlouhé, tenké nohy zbudou v pavučině, kde sedával a staral se o své nejbližší. To je čistá pravda nejen podle přírodopisu. To viděl Petříček na vlastní oči a říkal si:

„Tak být milován svojí ženou, být jí sněden z vášnivé lásky? Věru, tak daleko to nepřivedl žádný člověk a nebylo by o co stát!“

Výzkumy tedy přivedly Petříčka k rozhodnutí, že se nikdy neožení! Dokonce že nikdy nedá ani nepřijme polibek, neboť by se to mohlo vykládat jako krok k manželství. Ale jeden polibek jej dostihl přece, ten, který nás všechny dostihne, velký polibek smrti. Neboť když jsme žili dost dlouho, dostane Smrt rozkaz:

„Polib jej!“

A člověk pak umírá, před sebou sluneční zář tak silnou, že se mu zatmí před očima, a lidská duše, která přišla jako padající hvězda, odlétne opět jako padající hvězda, ale ne aby spočinula v květině nebo snila pod listem vodní lilie. Má vážnější cíl. Vletí do velké věčné říše, o níž nikdo dosud nedokázal nic říci. Nikdo tam nenahlédl, ani čáp, třebaže viděl sebedál a věděl sebevíc.

Neví proto již nic o Petříčkovi, zato ještě mnohé o Petrovi a Petříkovi, ale o těch jsem už slyšel dost, ostatně ty rovněž. Poděkoval jsem tedy čápovi, pro tentokrát, avšak on žádá za tu malou, obyčejnou povídku tři žáby a mladého hlemýždě, neboť přijímá odměnu pouze v potravinách. Chceš zaplatit? Já nechci! Nemám ani žáby, ani mladé hlemýždě.
