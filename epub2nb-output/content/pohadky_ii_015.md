---
title: Žal srdce
contentType: prose
---

Je to vlastně povídka o dvou dílech, co chceme vyprávět. První část by možná mohla být vypuštěna – ale uvede vás do děje druhé části, což je užitečné. Pobývali jsme na venkově v jednom panském sídle. Stalo se, že majitelé na jeden den odjeli a tu dorazila ze sousedního městečka jakási paní s mopslíkem v náručí a nabízela nám akcie svojí koželužny. Všechny potřebné papíry měla s sebou a my jsme jí poradili, aby je složila, zalepila do obálky a na obálku napsala adresu vlastníka dvorce: „Generální válečný komisař, rytíř atd., atd.“ Poslechla, vzala pero, pak se ale zarazila a prosila nás, abychom jí adresu ještě jednou a pomalu zopakovali. Učinili jsme tak. Žena se dala do psaní, ale uprostřed titulu „generální válečný“ vzdychla:

„Jsem jenom obyčejná vdova!“ A snad aby se lépe soustředila, posadila mopslíka na zem. Pes kňučel. Vzala jej přece s sebou, aby se pobavil a zdravě vyvenčil, ne proto, aby tu seděl jen tak na podlaze.

Jeho zevnějšek se vyznačoval tupým čenichem a tučnými zády a paní pravila:

„On nekouše! Nemá už zuby. Je to v podstatě člen rodiny, věrný, i když trochu zlostný To mají na svědomí moji vnuci. Stále si hrají na svatbu a po něm chtějí, aby dělal družičku. To jej namáhá a dráždí, chlupáčka ubohého!“

Odevzdala nám svoje papíry a opět vzala mopslíka na ruku.

To je prvý díl – ten, který mohl snad být vynechán.

Mopslík zemřel! To je díl druhý.

Došlo k tomu týden nato. Zavítali jsme právě do onoho sousedního městečka a ubytovali se v hostinci. Naše okna směřovala na dvůr, který byl laťkovým plotem rozdělen na dvě části. V jedné visely hrubé i vydělané kožešiny a kůže a byly tam také rozličné koželužské potřeby. Vše patřilo vdově.

Mopslík zemřel ten den ráno a byl pohřben právě zde. Vnuci oné vdovy – máme na mysli majitelku koželužny, neboť mopslík nebyl nikdy ženatý – urovnali hrob, a byl to hezký hrob, muselo být příjemné v něm ležet. Rov byl obložen střepy, zasypán pískem a do písku hoši zastrčili půl pivní láhve hrdlem vzhůru. To jediné se nám nezdálo zrovna symbolické…

Poté se roztančili kolem a nejstarší z chlapců, asi sedmiletý mládeneček praktického založení, navrhl, aby byl mopslíkův hrob ukazován všem lidem z ulice. Vstupné mělo obnášet jednu čamrdu[^5]. To bylo něco, co měli všichni hoši, a ti to zase mohli dát děvčátkům.

Návrh byl jednohlasně přijat a všechny děti z ulice i z nedalekého okolí přicházely a dávaly svoje čamrdy. Nejeden chlapec tak chodil to odpoledne jenom s jednou zapnutou šlí, ale zato si směl prohlédnout mopslíkův hrob – a to přece stálo za to.

Jen malá otrhaná dívenka půvabného vzhledu nevstoupila dovnitř. Postávala před vrátky koželužny, aniž promluvila, a upřeně hleděla do dvora, kdykoli se branka otevřela. V rozkošném obličeji svítila modrá očka, až radost pohledět, a vše rámovaly překrásné kadeřavé vlásky. Neměla žádné čamrdy – proto smutně postávala venku a stála tu, dokud všichni neviděli mopslíkův hrob a dokud všichni zase neodešli. Pak se posadila, zakryla si malýma opálenýma ručkama tvář a vypukla v pláč. Ona jediná nespatřila to, co všichni, a to byl takový srdce žal, jaký často ani dospělí nepoznali.

Dívali jsme se na to shora – a mnozí, dívají-li se shora, mohou se smát takovému žalu právě jako žalu každého jiného člověka.

Tak, a to je celá povídka.

Ten, kdo jí nerozumí, ať si koupí akcie vdoviny koželužny.

[^5]: Knoflík. _Pozn. red._
