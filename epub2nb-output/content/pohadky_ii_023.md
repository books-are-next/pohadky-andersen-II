---
title: Něco
contentType: prose
---

„Chci něčím být! Chci být ve světě užitečný,“ řekl nejstarší z pěti bratří.

„A byť bych nedosáhl významného postavení, jen když bude to, co dělám, k něčemu dobré. Mohl bych vyrábět cihly, bez těch se nelze obejít! Z toho by přece mělo mnoho lidí užitek!“

„Ale jinak to není nic moc!“ řekl druhý bratr. „To, o čem mluvíš, je řemeslná práce, může ji za tebe vykonat stroj. Já se raději stanu zedníkem. To je onačejší povolání! Jako příslušník cechu budu mít svůj odznak a svůj dům. A půjde-li všechno dobře, budu mít i pomocníky, budou mne nazývat mistrem a moje žena bude paní mistrovou. To už je přece jenom něco, tím stojí za to být!“

„To není docela nic!“ namítl třetí bratr. „Jako zedník jsi zcela mimo honoraci města! Můžeš být hodný muž, ale jako mistr patříš k těm, kdo jsou nazýváni ‚obyčejnými‘. Já mám v plánu něco lepšího! Stanu se stavitelem. Musím ovšem začít od píky. Abych se vyjádřil přesně, musím začít jako tesařský učeň a nosit na hlavě čepici, třebaže jsem zvyklý vycházet v hedvábném klobouku. Budu také muset běhat tovaryšům pro pivo i kořalku a bude mi nepříjemné, že mi tykají. Ale budu si říkat, že to je všechno maškaráda jen pro tenhle maškarní ples, a zítra – tedy, až budu tovaryšem – mne všichni nechají jít mou cestou! Vstoupím do akademie, naučím se kreslit a budou mne titulovat: ‚Pane architekte.‘ Ale mohu se stát i ‚vysokoblahorodím‘ a ‚veleurozeností‘, dokonce mohu mít ještě něco před tím a za tím. Budu stavět jako ostatní přede mnou! To je doopravdy něco, nač můžeš spoléhat! Ano, to už je něco!“

„Pouhé stavění by mne neuspokojilo!“ pravil čtvrtý bratr. „Nechci pracovat podle šablony, nechci být něčí kopií, chci být znamenitějším mužem nežli vy všichni dohromady! Vytvořím nový sloh, dám stavbě myšlenku, která bude přiměřena podnebí a materiálu té země, národnosti té země, vývoji naší doby. Jak se říká, bude mít o jedno poschodí víc – svého vlastního génia!“

„Ale co když se podnebí a materiál nebudou k sobě hodit?“ řekl pátý bratr. „To by bylo zlé, poněvadž to mívá velký vliv! Národnost ve své vnější podobě může být jenom na efekt a rovněž vývoj naší doby tě třeba svede na scestí, jak se často mládí stává. Soudím, že jeden každý z vás bude k ničemu, ačkoli věříte v opak! Ale dělejte si, jak chcete. Sděluji vám pouze, že se s nikým z vás neztotožňuji, nehodlám dělat víc než stát mimo a pozorovat, jak vy pořídíte! Je cosi bláznivého v každé věci a já to budu odkrývat a hovořit o tom. To je něco!“

Dělal, jak pravil, a lidé o něm říkali:

„Něco v něm docela jistě je! Má dobrou hlavu! Ale nedělá nic!“

Jenže tím byl právě něčím. Vidíš, to byla jenom malá povídka, ale přesto bude bez konce, dokud svět bude stát.

„Ale copak nebylo nic s těmi ostatními bratry? To by pak bylo skoro o ničem!“

Tak dobře, poslouchej dál, je toho ještě celá pohádka!

Nejstarší bratr, ten, který dělal cihly, zpozoroval, že se z každého hotového kusu skutálel malý haléř. Sice jenom měděný, ale mnoho měďáčků položených na sebe se proměnilo v lesklý zlaťák, a kdykoli jím zaklepal u pekaře, řezníka, krejčího i mnoha dalších lidí, hned se dveře otevřely a obdržel, co potřeboval. Hleď, to mu daly cihly. Některé se, pravda, rozpadly, jiné popraskaly, ale nakonec přece jen všechny našly upotřebení.

Na hrázi u moře žila chudá žena, která ze všeho nejvíc toužila po vlastním domku. I dostala všechny ty cihlové úlomky a kromě toho i nějaké cihly celé, neboť nejstarší bratr měl dobré srdce, třebaže jeho povoláním byla jenom obyčejná práce. Tím způsobem si chudá Markéta postavila chalupu. Uzoučkou sice, s jedním oknem nakřivo a dveřmi příliš nízkými. Také střecha mohla být lépe položena, ale přístřeší i ochranu přece jen dávala a bylo ji vidět zdaleka. I z moře, jež se tříštilo v těsné blízkosti takovou silou, že slané kapky stříkaly až na došky, ale chaloupka pořád stála, dokonce i když byl již mrtev ten, z jehož cihel byla zhotovena.

Druhý bratr, ten, pane, dovedl stavět jinak než chudá Markéta. A není divu, však se tomu vyučil. Když odevzdal mistrovský kus, svázal si raneček a zazpíval si píseň řemeslníků:

  

> „Hoj, vesel jdu, dokud jsem mlád,  
> a domov můj je v poli.  
> Mé řemeslo je můj poklad  
> a šťasten jsem kdekoli,  
> kde v dáli tě zřím, vlasti má,  
> a dívku svoji vidím.  
> Kde ona kyne líbezná,  
> tam domov svůj si zřídím!“

  

A taky si jej zřídil. Ve městě se poté, co se vrátil z cest, stal mistrem, stavěl jeden dům vedle druhého, a když jich už byla celá ulice a dodávala městu pěkného vzhledu – tu další domy v ní začaly stavět jeho vlastní obydlí.

Ptáš se, jak mohly domy stavět? Inu, jdi a zeptej se jich, ony ti sice neodpovědí, ale lidé řeknou:

„Opravdu mu ta ulice postavila jeho dům!“

Jenom malý a s hliněnou podlahou, ale když si na ní zatančil se svou nevěstou, uhladila se, jako by byla navoskovaná, a z každého kamene ve zdi vyrazil květ, takže stěny vypadaly, jako by byly potažené drahým čalouněním.

Byl to rozkošný domek a v něm šťastní manželé. Cechovní prapor vlál venku a tovaryši i učedníci volali: „Sláva!“

Ano, to bylo něco!

Potom ale jejich mistr zemřel a to bylo také něco.

Třetí bratr – ten, který byl nejdřív tesařským učněm a běhal v čepici pro všechno, ale potom byl v akademii a stal se architektem – si rovněž postavil dům. Ale protože se také stal „vysokoblahorodím“ a „veleurozeností“, byl jeho dům nejkrásnější v ulici a ulice po něm dostala jméno.

To už bylo vážně něco a on byl někdo. Dokonce získal i ten dlouhý titul vpředu i vzadu. Jeho děti byly nazývány vznešenými dětmi, a když zemřel, byla vdova po něm urozenou vdovou. Jeho jméno stálo navždy na rohu ulice, lidé je v souvislosti s onou ulicí neustále vyslovovali – a to bylo teprve něco!

Čtvrtý bratr, ten, který chtěl vynalézt něco nového, něco velkého, co by mělo svého vlastního génia, vskutku postavil jedno poschodí navíc, ale to se pod ním probořilo a on spadl a zlomil si vaz.

Avšak dostalo se mu krásného pohřbu. S prapory a hudbou, oznámením v novinách, květinami na pohřebním voze i na dláždění. Nad jeho rakví byly prosloveny tři pohřební řeči, jedna delší nežli druhá, a to by ho bylo jistě potěšilo, neboť mu dělalo velkou radost, když se o něm hovořilo. Rovněž mu vystavěli na hrobě pomník – sice pouze o jednom poschodí, ale i to přece jenom bylo něco! Nicméně byl mrtev jako tři starší bratři, přežil jenom nejmladší, ten, jenž všechny posuzoval. A to bylo dobře, neboť tím měl poslední slovo – a mít poslední slovo pro něj bylo vždy velmi důležité. Vždyť byl chytrá hlava, jak se o něm říkalo.

Ale udeřila také jeho hodina, i on zemřel a přišel k nebeské bráně.

A protože tam přicházejí duše vždy po dvou, stál tam společně s jinou duší, která by rovněž ráda dovnitř, a byla to duše chudé Markétky z domku na hrázi.

„To asi proto, abychom se hodně lišili, dostal jsem se sem v tutéž dobu jako tato ubohá duše!“ broukl k sobě nejmladší bratr a pak se otázal:

„Kdopak jsi, matko? Chceš také dovnitř?“

Stará žena se poklonila, jak nejlépe uměla, neboť myslela, že to s ní hovoří sám svatý Petr, a pravila:

„Jsem jen chudá, prostá žena, nemám ani rodinu! ‚Stará Markéta‘ mi říkají – ‚z chaloupky na hrázi!‘“

„Tak, a copak jsi vykonala tam dole?“

„Myslím, že skoro nic. Nic, kvůli čemu bych směla vejít. Bude to jenom skutek veliké milosti, bude-li mi zde otevřeno!“

„A jakpak jsi opustila náš svět?“ ptal se nejmladší dál, jen aby něco říkal, neboť jej nudilo pouze zde stát a čekat.

Jak jsem jej opustila, to ani nevím. Byla jsem už léta nemocná a ubohá, nemohla jsem ani vylézt z postele, natož do zimy, která byla letos krutá.

V posledních dnech nastalo sice bezvětří, ale řezavo, jak zajisté Vaše Vysokoblahorodí ví. Led se držel při břehu, kam jen bylo možné dohlédnout, a všichni lidé z města si na něj přicházeli zabruslit a zatančit, tak tomu, tuším, říkají. Nechyběla ani spousta rozličného občerstvení, hudbu a výskot jsem slyšela až ve své chudobné chýši.

Jednou – schylovalo se k večeru, měsíc stál na obloze, ale ještě neměl dost sil – jsem se dívala z postele oknem ke břehu. A vtom vidím v dáli, mezi nebem a mořem, podivný bílý stín. Ležela jsem a pozorovala, jak se stín přibližuje, a sledovala jsem i černou skvrnu, která se rýsovala v jeho středu. Neustále se zvětšovala a já věděla, co to znamená. Na to jsem dost stará a zkušená, ačkoli se tohle znamení neobjevuje často, jenom dvakrát ve svém životě jsem viděla tu věc přicházet. Poznala jsem, o co jde, a zhrozila se. Bylo jisté, že lidi, kteří venku pijí, poskakují a jásají, překvapí strašlivá bouře s náhlým přívalem vody.

Mladí a staří, celé město bylo venku. A kdo je má varovat, když nikdo z nich nemá zkušenost, kterou mám já? Pojal mne takový strach, tak jsem pojednou oživla, jak již dávno ne! Slezla jsem z postele a přešla k oknu. Dál jsem se nedostala. Ale okno jsem přece otevřela. Venku lidé dál poskakovali na ledě, viděla jsem krásné vlajky, slyšela, jak děti volají: „Hurá!“ – a dívky i jinoši zpívají. Bylo to veselé, ale výše a výše stoupal bílý mrak s černou skvrnou.

Volala jsem to na ně ze všech sil, ale nikdo mne neslyšel. Byla jsem příliš daleko se svou jistotou, že bouře již brzy propukne, led se roztříští a všichni ti veselí lidé se proboří bez záchrany. Všichni ti, kteří mě nemohli slyšet, všichni ti, k nimž jsem nemohla. Kéž bych je nějak dokázala dostat na břeh, šlo mi hlavou. A tu mi Bůh vnukl myšlenku, abych ve své posteli založila oheň. Abych raději nechala celý domek shořet, než aby tolik lidí tak bídně zahynulo.

Zažehla jsem světlo – a stihla vyjít přede dveře, tam jsem ale zůstala ležet. Oheň za mnou prudce vzplál a vyrazil oknem na střechu. To těm venku neušlo a běželi, aby pomohli té chuděře, o níž mysleli, že uvnitř shoří!

Přiběhli sem všichni, do jednoho. Slyšela jsem je přijít, avšak slyšela jsem také, jak to náhle vzduchem zahučelo. Slyšela jsem zahřmění, jež znělo jako výstřely z děla. Pak náhlý příboj zvedl led, až praskl. Ale to už byli lidé na hrázi.

Zachránila jsem je všechny. Ale nevydržela jsem chlad a úlek. Tak jsem se dostala sem, k nebeské bráně. Slyšela jsem, že se otevírá i pro takové chudáky, jako jsem já!“

V té chvíli se vskutku nebeská brána otevřela a anděl pobídl chudou ženu dovnitř. Cestou ztratila stéblo slámy ze svého lože, které zapálila, aby zachránila mnohé. A to stéblo se proměnilo v ryzí zlato, rostlo a stáčelo se jako nejkrásnější ozdoba.

„Hleď, to přinesla chudá žena!“ obrátil se anděl k poslednímu z bratrů. „A co přinášíš ty? Dobře vím, žes nevykonal vůbec nic, ani cihlu jsi nevyrobil. Kdybys mohl jít zpět a přinést aspoň jednu! Nebyla by k ničemu, ale co je uděláno s dobrou vůlí, je přece aspoň něco. Jenže ty nemůžeš jít zpět a já pro tebe nemohu nic udělat!“

Avšak tu poprosila za něj duše chudé ženy z hráze.

„Jeho bratr jich nadělal spousty a dal mi všechny kameny a úlomky. Z nich jsem slepila svůj ubohý baráček a to pro mne, chudáka ubohého, znamenalo velmi mnoho! Nemohou pro něho všechny ty úlomky a kousky platit jako jedna cihla? Byl by to skutek milosti, který nyní tolik potřebuje. A zde je přece domov milosti!“

„Tvůj bratr, ten, kterého jsi nazýval nejobyčejnějším,“ pravil anděl, „ten, k jehož počestné práci ty by ses nikdy nesnížil, ti dává haléř, vstupné do království nebeského. Nebudeš tedy odmítnut, bude ti dovoleno stát tady venku a přemýšlet o svém životě, dívat se dolů a myslet na pomoc. Dovnitř však nesmíš, dokud nevykonáš aspoň něco dobrého!“

„To bych byl dovedl říci lépe!“ pomyslel si posuzovač. Ale neřekl to nahlas, což už věru bylo – něco.
