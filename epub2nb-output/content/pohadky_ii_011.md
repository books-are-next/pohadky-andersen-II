---
title: Sousedé
contentType: prose
---

<section>

Vypadalo to, jako by se v rybníku na návsi něco přihodilo. Všechny kachny – jak ty, které si příjemně hověly na vodě, tak ty, jež v ní stály na hlavě – spěchaly na břeh, ale nepřihodilo se nic. Jen v bahně po nich zůstalo plno stop, široko daleko bylo slyšet jejich křik a hladina rybníka se zčeřila. Ještě před chvilkou byla jasná jako zrcadlo, takže v ní bylo vidět každý strom, každý keř na břehu i starou chalupu s děravou lomenicí a vlaštovčím hnízdem, ale zejména velký růžový keř plný květů. Nakláněl se přes zeď, takže se jeho šlahouny téměř dotýkaly vody, v níž se pak všechno zrcadlilo, jenomže vzhůru nohama.

Sotva se ale hladina zvlnila, rozplýval se jeden výjev za druhým a nakonec zmizel celý obraz. Zůstala jen dvě pírka, jež ztratily odlétající kachny. Chvíli se houpala nahoru a dolů, pak se náhle zvedla, jako by je odnášel vítr, ale ve vteřině to zase vypadalo, že žádný vítr není. Peříčka se houpala na vodě jako předtím a v průzračné hladině bylo znovu vidět okolí rybníka i lomenici s vlaštovčím hnízdem.

Také růžový keř se v ní opět odrážel a všechny jeho květy byly krásné, ale nevěděly o tom, protože jim to nikdo neřekl. Nedaly jim to znát ani sluneční paprsky, které se jemně dotýkaly jejich voňavých plátků, a přece bylo každému z květů tak jako nám, když máme duši plnou blažených myšlenek.

„Jak krásné je žít!“ říkaly. „Toužíme už jen po jednom, abychom směly políbit slunce, jež je tak teplé a jasné. A ty růže tam dole ve vodě bychom také chtěly políbit. Vypadají jako naše druhé já. A chtěly bychom políbit ta rozkošná ptáčátka v hnízdě vedle nich. Vida, dokonce je jich několik i nad námi! Vystrkují hlavičky a tence pípají. Nemají ještě peří jako jejich otec a matka, ale rovněž patří k našim sousedům. Ano, máme dobré sousedy, jak nahoře, tak dole, a o to krásnější je tady žít!“

Ta ptáčátka dole a nahoře – nu, však víte, že v případě těch dole šlo jen o odraz ve vodě – byli vrabci. A jejich rodiče byli také vrabci. Natrefili na prázdné vlaštovčí hnízdo, uvelebili se v něm a cítili se tu doma.

„To, co tam dole pluje, jsou malá kachňátka?“ ptala se vrabčátka zaujatá kachními pírky pohupujícími se po vodě.

„Co kdybyste se ptali chytře, když už se ptáte?!“ opáčila matka. „Copak nevidíte, že to je jen jejich peří, živý oblek, jaký záhy dostanete i vy? Ale váš bude jemnější. Jinak by ovšem nevadilo mít je tady nahoře v hnízdě, neboť pěkně hřejí! A když už jsme u toho, moc by mě zajímalo, co kachny tolik polekalo. Muselo to být něco ve vodě, protože já jsem to určitě nezavinila, i když je pravda, že jsem na vás zrovna v tu chvíli trochu hlasitěji zapípala. Ty hloupé růže by to měly vědět, ale ony nevědí nikdy nic, jen se v sobě zhlížejí a vydávají vůni. Mám jejich sousedství opravdu až po krk!“

Tak hovořila vrabčice a růže se dál rozplývaly:

„Slyšíte ta ptáčátka tam nahoře! Již se pokoušejí o zpěv! Ještě jim to sice moc nejde, ale to se poddá! Věru, je příjemné mít takové veselé sousedy!“

Vtom přiběhli úprkem dva koně. Z jednoho seskočil chlapec, který je sem přivedl vykoupat, a svlékl ze sebe všechno kromě širokého černého klobouku. Přitom si pohvizdoval, jako by byl také ptáče, a pak v místě, kde byla voda nejhlubší, zajel se zvířaty do rybníka. Když se dostal až pod růžový keř, utrhl jednu růži a zastrčil si ji za klobouk.

Tak vyšňořený vyvedl koně zpátky na břeh a odjel pryč.

Ostatní růže hleděly za svojí sestrou a tázaly se jedna druhé, kam se poděla, ale žádná z nich na tu otázku nedokázala odpovědět. Pouze svěřovaly družka družce:

„Kdybych se rovněž mohla dostat ven do světa! I když doma je taky pěkně! Ve dne je nebe jako malované a za noci je ještě krásnější! To dělají ty maličké otvory, jichž je v něm ohromné množství!“

Růže mínily hvězdy, ty připodobňovaly k malým otvorům, neboť si je nedovedly jinak vysvětlit. A nahoře pokračovala matka vrabčice:

„My oživujeme dům. Vlaštovčí hnízda přinášejí štěstí, a proto jsou lidé rádi, že nás mají. Ale to sousedstvo dole?! Například ten růžový keř dělá jen vlhko na zdi. Myslím, že ho brzy odstraní, aby tam mohlo růst obilí. Růže jsou jenom na dívání a pro vůni, nejvýš se ještě může stát, že si je někdo zastrčí za klobouk. Kromě toho, jak vím od své matky, každý rok opadají. Selka je uloží do soli a potom jim dá francouzské jméno, jež neumím vyslovit a ani po tom netoužím. To je celý jejich život. Jsou jenom pro oči a pro nos. Tak, a teď to víte!“ Když se nachýlil večer a komáři se roztančili ve vlahém vzduchu a mráčky zrůžověly, přilétl slavík a zpíval růžím o kráse, jež je věčná jako sluneční svit. Růže se domnívaly, že slavík zpívá o sobě, neboť se to i tak dalo brát. Ani stínem je nenapadlo, že je ta píseň určena jim, ale přesto se z ní radovaly a přemýšlely, zdali také z těch holátek v hnízdě budou slavíci.

„Pochopili jsme docela dobře všechno, o čem ten pták zpíval,“ pravili malí vrabčáci, kteří rovněž naslouchali. „Jenom jednomu slovu jsme nerozuměli: Co to je krása?“

„Krása není nic!“ odvětila matka. „Ta je pouze na pohled. Viděla jsem to v panském dvoře, kde holubi mají vlastní dům a každý den se jim sype hrách a pšenice. Jedla jsem s nimi a vy také budete, to zařídím, neboť pověz mi, s kým obcuješ, a já ti povím, kdo jsi! Ale chtěla jsem vám povědět o ptácích, které v tom panském dvoře rovněž mají. Jsou dva, mají zelené krky, korunku na hlavě a mohou roztáhnout ocas do velkého kola s tolika barvami, že z toho zrak přechází. Pávi se ta zvířata jmenují a oni jsou ta krása. Avšak kdyby je trochu oškubali, nevypadali by jinak nežli my. Sama jsem to chtěla zkusit, ale byli moc velcí!“

„Tedy to zkusím já!“ řekl nejmenší vrabčáček, ten, který na sobě neměl ještě ani pírko.

V chalupě, na níž bylo přilepeno vlaštovčí hnízdo, bydleli dva mladí lidé. Měli se rádi, v práci se činili, a tak u nich bylo vždycky velice hezky a nejvíc v neděli ráno, kdy mladá žena natrhala náruč nejkrásnějších růží, dala je do sklenice s vodou a postavila na kraj truhly.

„Teď vidím, že je svátek,“ políbil muž svou roztomilou žínku. Pak se posadili vedle sebe, četli z modlitební knížky a slunce svítilo okny na čerstvé růže i na oba zamilované.

„To je ale nudný pohled!“ podotkla vrabčice, která z hnízda viděla přímo do světnice, honem letěla pryč a totéž udělala i další týden, neboť dokud růžový keř kvetl, objevovaly se růže ve sklenici každou neděli.

Už opeřená vrabčátka vyskočila, že poletí s ní, ale matka řekla:

„Zůstanete tady!“

A tak zůstali, vrabčice opět odlétla sama a ani nevěděla jak, uvízla v léčce z koňských žíní. Několik chlapců je nastražilo na větvi a žíně se tak pevně ovinuly okolo její nohy, jako by ji chtěly přeříznout. Ach, to bylo bolesti a strachu! A chlapci hned přiskočili, a aby jim kořist neuletěla, hrubě ji tiskli v dlaních.

„Vždyť to je jenom obyčejný vrabec!“ zvolali nakonec, ale ptáka nepustili. Odnášeli si jej domů, a kdykoli začal křičet, uhodili ho přes zobák. Na statku stál uprostřed dvora starý čeledín. Uměl vyrábět mýdlo na holení i na umývání, mýdlo v celých hroudách i v menších kusech a také pro legraci nešel daleko. Když spatřil vrabce, s nímž hoši přišli, ale na němž jim, jak pravili, pramálo záleželo, řekl:

„Tak jej trochu zkrášlíme!“

Vrabčice hrůzou ani nedutala – a muž vyňal ze skřínky plné krásných barev hrst pozlátka a chlapci museli doběhnout pro vejce. Když se vrátili, vejce rozklepl, bílkem potřel ptáka a na bílek nanesl pozlátko, takže vrabčice byla od hlavy až k patě pozlacená. Avšak ona v té chvíli nemyslela na parádu, jenom se celá třásla. A veselý mydlář ještě vytrhl ze svého kabátu kousek červeného hadru, vystřihl z něj zubatý kohoutí hřeben a přilepil jej vrabčici na hlavu.

„Nyní uvidíte létat zlatého ptáka!“ řekl a vrabčici pustil.

Té se strachem stále ještě chvěly všechny údy, nicméně odletěla do jasného slunečního světla celá zářivá, tak zářivá, že se jí všichni vrabci, ba i jedna velká vrána velice polekali, ale pak honem letěli za ní, neboť chtěli vědět, co je to za vznešeného ptáka.

„Kampak! Kampak!“ volala vrána.

„Počkej! Tak přece trošku počkej!“ křičeli vrabci.

Ale ona nechtěla čekat. Plna úzkosti spěchala domů a málem se tam nedostala, tak moc se hejno, které ji pronásledovalo, rozrůstalo. A přilétali další ptáci, malí i velcí, a někteří nalétávali až do její blízkosti.

„Hleďme, hleďme, copak to je?“ volali všichni.

„Hleďme, hleďme, copak je to?“ křičely i její vlastní děti. „To bude nejspíš to paví mládě, co hraje všemi barvami. Píp! To bude ta krása!“ A sotva se k nim matka přiblížila, sekaly po ní svými zobáčky a nechtěly ji pustit do hnízda.

A potom už do ní začali klovat i ostatní ptáci a nepřestali, dokud na sobě měla jediné pírko, dokud zkrvavená a bezvládná neklesla do růžového křoví.

„Ubožáčku!“ litovaly ji růže. „Pojď, my tě schováme! Opři se o nás, slož do našich listů unavenou hlavu!“ A vrabčí matka naposled rozevřela křídla, ale potom je k sobě zase pevně přitiskla a umřela v náručí svých sousedů – svěžích a krásných růží.

„Píp!“ začali se zanedlouho durdit mladí v hnízdě. „Kde jen matka vězí! Snad nás takhle nechce donutit, abychom se živili sami? Dům po ní sice podědíme, ale kdo rozhodne, komu z nás bude patřit?“

„Ovšemže tady ostatní nestrpím, jakmile se ožením a budu mít vlastní děti!“ pravil nejmenší vrabčáček.

„Já budu mít určitě víc žen a dětí nežli ty!“ řekl druhý.

„Ale já jsem nejstarší!“ nechal se slyšet třetí.

A už se hádali, už se tloukli křídly a zobáčky a – bum! Až na nejmladšího vrabčáka vypadli z hnízda.

Leželi na zemi a zlobili se. Vrtěli hlavičkami ze strany na stranu, obraceli očka vzhůru, jen jazýčky nevyplazovali, jako to dělají lidské děti, a pak se – protože už trochu létat uměli – rozprchli do světa. Předtím si ale slíbili, že pokud se ještě někdy setkají, pípnou a hrábnou třikrát levou nožičkou, aby se poznali. Nejmladšímu vrabčákovi bylo po jejich odchodu hej. Sám se roztahoval v hnízdě, kde byl nyní jediným pánem, ale netrvalo to dlouho.

Jedné noci zaplavila okna rudá záře a vzápětí plameny dosáhly až na střechu. Její suchá sláma se vzňala, celý dům shořel a vrabčák s ním.

Jen mladí manželé se šťastně dostali ven. Ale když příští den vyšlo slunce a zasvitlo na vše, co osvěžila noc, viděli, že z chalupy nezbylo víc než pár zuhelnatělých trámů. Opíraly se o komín, který jediný se ještě tyčil, hustý kouř vycházel ze spáleniště a před tím vším stál růžový keř – nedotčený, dál svěže kvetoucí a každá jeho větévka, každý květ se zrcadlily v tiché hladině rybníka.

„Jeden by neřekl, jak krásně se vyjímají růže před vyhořelým domem!“ zvolal malíř, který šel právě kolem. „To si musím načrtnout. Bude z toho překrásný obrázek!“

A rozevřel skicák, vytáhl tužku a nakreslil na bílý papír dýmající rozvaliny, zuhelnatělé trámy u komína, který se víc a víc nakláněl, a hlavně kvetoucí růžový keř. Byl opravdu překrásný a byl to hlavně on, kdo způsobil, že vše bylo zaznamenáno.

Po nějakém čase tudy letěli dva z vrabců, kteří se zde narodili.

„Kde je dům?“ ptali se. „A kde je hnízdo? Píp, všechno shořelo, i náš malý bratr shořel. To proto, že zůstal v hnízdě. Růže z toho vyvázly dobře! Stojí tu dosud s čerstvými červenými tvářemi a nedbají ani za mák neštěstí svého souseda. Nemluvme s nimi! A opusťme tohle ošklivé místo!“

S tím odletěli. A přišel podzim a jeden z těch krásných slunných dnů, kdy se zdá, že je stále ještě prostředek léta. Na panském dvoře bylo sucho a čisto a před širokými schody do domu se procházeli holubi. Jejich černé, bílé a fialové peří se lesklo na slunci a matky holubice se nadouvaly a volaly:

„Zůstaňte pohromadě, vrkú! Zůstaňte pohromadě!“

Neboť tak se lépe vyjímali.

„A kdopak jsou ta maličká stvořeníčka, která pobíhají mezi námi?“ zeptal se starý holub se zelenýma očima lemovanýma červenými proužky.

„Ti malí, šedí? To jsou vrabci,“ odvětila vedle sedící holubice. „Slušná zvířátka! A protože jsme proslaveni svou dobrosrdečností, necháváme je, ať si také zobnou! Jinak toho moc nenamluví, ale hleďte, jak hezky hrabou nožkama.“ Ano, hrabali. Třikrát levou nožičkou a pak zapípali na znamení, že se vzájemně poznali. Byli to zbylí vrabci ze spáleného domu.

„Tady je neobyčejně dobré pojedeníčko!“ libovali si a mladí holubi je pyšně obcházeli a pomlouvali ostatní.

„Vidíš toho drzouna?“ volali jeden na druhého. „A vidíš tu holubici? Vidíš, jak rychle polyká hrách, aby se na ni dostalo nejvíc? Kukrú! Ale zase pelichá na temeni! Koukej, teď se kvůli tomu zlobí! Kukrú!“ Ovšem po chvíli i jejich oči jiskřily a rudly vztekem a matky je nepřestávaly napomínat.

„Zůstaňte pospolu, vrkú! Držte se pohromadě, děťátka. Vrkú, kukrú,“ ozývalo se neustále, neboť tak tomu bylo vždy na každém dvoře a bude tomu tak ještě za tisíc let. Vrabci si zatím výtečně pochutnávali, ale také pozorně naslouchali, ba i pyšně nadouvat se chtěli. To se jim však nedařilo, a tak sotva měli dost, otočili se k holubům zády, pověděli si, co si o nich myslí, a proskákali tyčkovým plotem do zahrady. Z ní vedly dveře na verandu, a protože byly otevřené, vhopkal jeden vrabec na práh a plný kuráže po dobrém jídle volal:

„Píp! To si troufám! A troufnu si ještě dál.“

„Píp,“ přidal se druhý. „To já si troufnu také, a ještě něco víc!“ vhopkal až do světnice. Uvnitř nikdo nebyl a to pobídlo i třetího vrabce. Vlétl ještě hlouběji než jeho bratři a pravil:

„Buď všecko, nebo nic! Ale musím říci, že je moc podivné tohle lidské hnízdo! A kolik si toho sem postavili! A copak to máme tady?“ Vykulil oči, neboť přímo před ním kvetly růže, zrcadlily se ve vodě a zuhelnatělé trámy se opíraly o nahnutý komín.

„No ne, co to má znamenat?! A jak se to dostalo do panské světnice?“

Všichni tři vrabci se hned chtěli rozletět přes růže a komín, ale narazili na zeď. Růže i komín byly jenom na obraze, který namaloval malíř podle kresby, kterou si načrtl u rybníka.

„Píp!“ zlobili se. „To nic není. To jen tak vypadá. To je ta krása! Nevím, jestli to chápete vy, ale já ne!“ Pak rychle odlétli, protože do světnice vcházeli lidé.

A uplynul celý rok a den. Holubi mezitím mnohokrát zavrkali, či spíše zavrčeli – vzteklouni! Vrabci se v zimě něco namrzli, ale zato si vesele žili v létě. Byli již téměř všichni sezdaní, možná bych měl říci ženatí, a také mláďata vyvedli a každý si pochopitelně myslel, že jeho potomci jsou nejhezčí a nejchytřejší. Létali si jeden tam, druhý jinde, jak kdo chtěl, a když se potkali, poznali se podle zapípání a podle toho, že třikrát zahrabali levou nožičkou. Nejstarší z nich, už hodně odrostlá, ale stále ještě svobodná vrabčice, jako jediná neměla vlastní hnízdo a neměla ani žádná mláďata. Její touhou bylo podívat se do velkého města, a tak se rozletěla do Kodaně.

Tam stál – hned vedle královského zámku a průplavu, v němž kotvily lodi s jablky a hrnčířským zbožím – velký krásně pomalovaný dům. Jeho okna byla dole širší než nahoře, a když jimi vrabčice nahlédla dovnitř, viděla místnosti, které víc než pokoje připomínaly nádherně rozkvetlé tulipány Tolik barev a krás tu bylo a uprostřed tulipánů stály bílé lidské postavy. Byly vytesány z mramoru, některé také ze sádry, ale v jejích očích to vyšlo nastejno. Nahoře, na střeše domu, jako by se v letu zastavil kovový vůz tažený kovovými koňmi a na voze stála – rovněž v kovu vyvedená – bohyně vítězství.

Bylo to Thorvaldsenovo muzeum[^3].

„To je záře! To je záře!“ povzdychla si stará vrabčí slečna. „To je jistě ta krása! Píp! A je mnohem větší nežli páv!“

Pamatovala si ještě z mládí, co byla největší krása, kterou kdy její matka poznala, a snesla se na nádvoří, které bylo také krásné. Na zdech, jež se kolem ní tyčily, byly namalovány palmy a další rozmanité listoví. Uprostřed zahrady stál velký růžový keř a jeho květy obsypané větévky se skláněly nad jakýsi hrob. Popolétla tím směrem, protože tam zahlédla několik vrabců, a zvolala: „Píp!“ – a třikrát hrábla levou nožičkou. Takhle pozdravila za ten rok a den už mnohokrát, nikdo jí však neodpověděl, neboť ti, kdo se rozprchnou, nenarazí na sebe tak často.

Až tentokrát pozdrav, který se stal vrabčici již jakýmsi zvykem, nezůstal bez odezvy. Dva staří vrabci a jeden mladý rovněž řekli: „Píp!“ – a hrábli levou nožičkou.

„Hleďme! Dobrý den, dobrý den!“

Sešli se tři staří z onoho vrabčího hnízda i synáček jednoho z nich a hned se dali do hovoru.

„Tak vida, kde jsme se potkali!“ pravili. „Je to vznešené místo, ale k jídlu toho tady mnoho není. To je ta krása! Píp!“

A tu začala vycházet spousta lidí ze sálů, ve kterých se nacházely ty krásné mramorové postavy, a přistupovali ke hrobu, v němž odpočíval proslulý dánský mistr, muž, který mramorové sochy vytvořil.

Ano, všichni, kdo vyšli, stanuli se zářícími zraky u Thorvaldsenova hrobu a mnozí z nich sbírali spadané růžové lístky a schovávali si je. Byli mezi nimi i lidé z velké dálky – někteří přijeli až Anglie, z Německa a Francie. A jedna krásná dáma utrhla celý růžový květ a připevnila si jej na prsa. To utvrdilo vrabce v tom, že tu růže vládnou a že celý dům byl zbudován pouze pro ně. Zdálo se jim to přece jenom trochu mnoho, ale když viděli, s jakou úctou se lidé k růžím sklánějí, nechtěli se chovat jinak.

„Píp!“ pohlédli jeden na druhého a začali zametat zem kolem hrobu svými ocásky. Přitom jedním očkem pokukovali po růžích, a čím déle na ně hleděli, tím víc jim připadaly jako jejich dávné sousedky. A bylo tomu tak.

Malíři, jenž zvěčnil růže zkrášlující zbytky shořelého domu, dovolili po nějakém čase keř vykopat a on jej věnoval staviteli Thorvaldsenova muzea, neboť krásnější druh nebyl nikde k vidění.

Ano, sousedky našich opeřenců se dostaly na Thorvaldsenův hrob, kde dál kvetly a jako připomínku nehynoucí krásy rozdávaly svoje rudé vonící lístky příchozím z dalekých zemí.

„Zdá se, že jste přišly k dobrému místu zde ve městě,“ podotkli vrabci.

A růže přikývly.

Poznaly šedivé sousedy a měly velkou radost, že je zase vidí.

„Je krásné žít a kvést, vidět samé přívětivé obličeje a potkat staré přátele! To pak každý den jako by byl velkým svátkem!“

„Píp!“ přikývli vrabci a rozštěbetali se mezi sebou.

„Hned jsme věděli, že jsou to naše staré sousedky! Ještě si dobře pamatujeme, od jaké kachní louže pocházejí! Píp! A vida, jaké cti došly! Měly opravdu víc štěstí než rozumu. Vždyť co je zvláštního na takovém červeném střapci, to věru nechápeme. A tady ten lístek je úplně zvadlý, to nám nikdo nevymluví!“

Začali do lístku klovat, až upadl, ale růžový keř tím byl ještě zelenější a čerstvější. Růžové květy ještě více voněly, ještě bohatěji kvetly a v slunečním jasu se pojila se jménem nesmrtelného dánského sochaře i jejich krása.

[^3]: Kodaňské muzeum sochařského umění dánského tvůrce Bertela Thorvaldsena. _Pozn. red._

</section>
