---
title: Povídka slunečního paprsku
contentType: prose
---

„Teď budu vyprávět!“ řekl vítr. „Nikoli,“ odvětila plískanice, „jestli dovolíte, na řadě jsem já! Stál jste dost dlouho na rohu ulice a vytroubil všechno, co jste vytroubit mohl!“

„To mám za to, že jsem obrátil a polámal spoustu deštníků, když s vámi lidé nechtěli nic mít?“ štětil se vítr.

„Tiše! Já vypravuji!“ přerušil je sluneční paprsek s takovým šarmem a majestátností, že se vítr natáhl, jak byl dlouhý, ale plískanice do něj šťouchala:

„My máme mluvit! Jenže tenhle pan sluneční svit si vždycky prosadí svou. Nebudeme poslouchat! Stejně to nebude stát za to!“

Sluneční paprsek však přesto vyprávěl.

„Labuť letěla přes vlnící se moře a každé její pírko zářilo jako zlato. Jedno z nich spadlo na velkou kupeckou loď, která tudy plula s napjatými plachtami, a rovnou do kučeravého vlasu mladého muže. Mladík pouze dohlížel na převážené zboží, ale sotva se šťastné pírko dotklo jeho čela, změnilo se v pero v jeho ruce a z něj se stal bohatý kupec, který si mohl koupit zlaté ostruhy a vyměnit zlatý pohár za šlechtický znak.

Zaléval jsem ho svým svitem,“ pravil sluneční paprsek, „a labuť letěla dál, přes zelenou louku, kde pasáček ovcí, asi sedmiletý chlapec, ulehl pod strom, který nabízel stín. V letu políbila jeden jeho list, ten se snesl do chlapcovy ruky a zde se z něho udělaly dva listy, tři, deset, celá kniha a on v ní četl o podivných dílech přírody, o mateřské řeči, o víře a vědě. Na noc si položil knihu pod hlavu, aby nezapomněl, co četl, a kniha jej donesla ke školní lavici a posléze i ke stolu nejvyšší vzdělanosti.

Ano, viděl jsem jeho jméno mezi učenci!“ dodal sluneční paprsek. A vypravoval dál:

„Nato labuť vlétla do osaměle vyhlížejícího lesa, spustila se na tiché tmavé jezero, kde rostou vodní lilie a planá lesní jablka, kde mají svůj domov kukačka a divoký holub. O kus dál sbírala chudá žena chrastí a spadané větve a pak se s nákladem na zádech a malým dítětem u prsu vracela domů. Zlatá labuť štěstí se právě zvedala z rákosem porostlého břehu, a co to zasvitlo v těch místech? Zlaté vejce!

Žena si je přiložila k hrudi a ono hřálo, ba, cosi jako by pípalo tam uvnitř skořápky! Naslouchala těm zvukům a myslela, že to tluče její srdce.

V chudobné světničce zlaté vejce vyňala. ‚Tik! Tik!‘ znovu bylo slyšet, ale nebyly to drahocenné hodinky. Ve vejci byl život, a když skořápka pukla, vykouklo z něj malé labutí mládě, s chmýřím jako z ryzího zlata. Kolem krku mělo čtyři prsteny, a protože chudá žena měla čtyři chlapce, tři doma a toho, jejž nesla s sebou do lesa, hned pochopila, že jsou to dary pro ně. Zlatý ptáček si to přečetl v její tváři, odlétl a ona políbila zlaté prsteny, položila každému dítěti jeden na prsa a potom jim je navlékla na prsty.“

Viděl jsem to!“ pokračoval sluneční paprsek. „A viděl jsem také, co následovalo. Jeden chlapec vstoupil do příkopu s jílem, kus uloupl a mnul v prstech tak dlouho, až z něj vyvstala postava bájného Jasona, toho Jasona, který přivezl zlaté rouno.

Druhý chlapec běžel na louku, kde byly květy všech myslitelných barev. Hrst jich natrhal a svíral je tak pevně, až mu šťáva z nich zmáčela prsten a vnikla do jeho mysli i ruky. Za rok a den už hovořili ve velkém městě o velkém malíři!

Třetí chlapec zase tiskl prsten v ústech, až se jeho hlas podobal zpěvu dvou srdcí. Tolik citu bylo v těch tónech, že se zvedaly jako lepé labutě a opět se jako labutě nořily do jezera myšlenek. Stal se takovým mistrem tónů, že zdomácněl všude ve světě.

Čtvrtý chlapec byl ubožáček. Posmívali se mu, že má tipec[^19] a že mu musejí dávat pepř a máslo jako nemocným kuřatům! Ale ode mne dostal sluneční polibek, ne, deset najednou jsem mu jich dal. Byl tedy postrkován i líbán, a protože byl básnivá povaha a vlastnil šťastný prsten, myšlenky z něj vylétaly jako zlatí motýli a staly se symbolem nesmrtelnosti!“

„To byla dlouhá povídka!“ řekl vítr.

„A nezábavná!“ štípla plískanice. „Foukni na mě, ať se vzpamatuju!“

A vítr foukal, ale vyprávění slunečního paprsku ještě nebyl konec.

„Za lesem zamířila šťastná labuť nad hluboký mořský záliv, kde rybáři napínali své sítě. Nejchudšímu z nich, který pomýšlel na ženitbu a také se oženil, přinesla kus jantaru, jehož magická přitažlivost spojovala srdce v domě. Jantar je nejkrásnější kadidlo, jeho vůně nepřipomíná jen kostel, nýbrž vůni celé Boží přírody. S ním se cítili šťastni a spokojeni i v malých poměrech, a tak byl jejich život jediným a nekonečným slunečným příběhem.“

„Teď už ho ale opravdu přerušíme!“ prohlásil vítr. „Vskutku již dost dlouho vyprávěl. Nudil jsem se!“

„Já také!“ pravila plískanice.

„Jenže – co řekneme těm dalším, kteří ho poslouchali?“

„Řekneme: ‚Už je konec!‘“

[^19]: Chorobně zrohovatělý povrch jazyka u drůbeže. _Pozn. red._
