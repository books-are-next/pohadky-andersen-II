---
title: Pohanka
contentType: prose
---

<section>

Často, jdeme-li po bouřce okolo pole, na němž roste pohanka, všimneme si, že úplně zčernala, jako by byla sežehnuta. Rolník by řekl: „Do pohanky udeřil blesk!“

Ale proč udeřil?

Budu vám vyprávět, co mi o tom řekli vrabci, a vrabci to věděli od vrby, která stála u pohankového pole a stojí tam dosud. Už tenkrát byla stará, ctihodná a vrásčitá. Uvnitř měla dutinu, ze které rostla tráva i ostružiní, nahýbala se dopředu a větve jí splývaly k zemi jako dlouhé zelené vlasy.

Na všech polích kolem dokola rostlo obilí – pšenice, ječmen, oves, ano, i krásný oves, který vypadá v době zralosti jako houf malých žlutých kanárků, tísnících se na jedné jediné větvi. Klasy požehnaně sílily, a čím byly plnější a těžší, tím hlouběji se skláněly ve zbožné pokoře. Ale bylo tu také pole s pohankou. Leželo přímo u staré vrby a pohanka se vůbec pokorně neskláněla k zemi jako ostatní obilí. Stála zpříma a hrdě se vypínala.

„Nejsem přece méně bohatá než obilné klasy,“ pravila, „a kromě toho jsem mnohem krásnější. Moje květy si nezadají s květy jabloně. Je radost podívat se na mne a moje sestry. Znáš něco krásnějšího, nežli jsme my, stará vrbo?“

Vrba kývala hlavou, jako by chtěla říci:

„Ovšemže znám!“

Ale pohanka ji ve své pýše nebrala na vědomí:

„Kdo by poslouchal hloupý strom, který je tak starý, že mu v břiše roste tráva!“

Vtom přišla strašlivá bouře. Všechny polní rostliny zavíraly lístky a ještě více skláněly hlavičky před zuřícími živly, jenom pohanka se nepřestávala vypínat.

„Skloň hlavu jako my!“ volaly květinky.

„Já to nemám zapotřebí!“ odbyla je pohanka.

„Skloň hlavu jako my!“ nabádalo obilí. „Blíží se anděl bouře! Jeho křídla sahají od mraků až k zemi a přesekne tě v půli dřív, než jej stačíš poprosit o milost.“

„Ale já se nechci sklonit!“ trvala na svém pohanka.

„Tedy aspoň zavři svoje květy a sviň lístky!“ radila stará vrba. „A nedívej se do blesku, když roztrhne mraky, neboť to si nikdo netroufne udělat. Bleskem je sice možné vidět až nahoru k Pánubohu, ale ten pohled dokáže i člověka oslepit. Co by se asi teprve stalo nám, pozemským rostlinám, kdybychom si takovou věc dovolily, nám, které jsme mnohem menší!“

„Menší nemenší,“ odpověděla pohanka, „já se chci právě teď dívat Pánubohu do oken!“ A také to dělala, zatímco celý svět stál v plamenech, tak se blýskalo.

Konečně bouře minula a květiny i obilné klasy osvěženy deštěm opět pozvedaly hlavy k čerstvému vzduchu. Jen pohanka spálená bleskem do černa ležela na poli mrtvá a neužitečná.

Stará vrba se rozechvěla, z jejích zelených listů padaly velké kapky vody, jako by ronila slzy, a vrabci ji utěšovali:

„Neplač! Vždyť je opět krásně! Podívej, slunce svítí, mraky lehce plynou a cítíš vůni květů. Tak proč pláčeš, stará vrbo?“

A vrba začala vypravovat o tom, jak byla pohanka pyšná a jak za to byla potrestána.

Tak tomu totiž vždycky bývá.

Vy už víte, že jsem tenhle příběh slyšel od vrabců. A kdy mi jej vyprávěli? Jednou večer, když jsem je prosil o pohádku.

</section>
