---
title: Hlásný Ole
contentType: prose
---

<section>

„Ve světě to chodí nahoru – dolů a dolů – nahoru! Teď už se ale výš nedostanu!“ pravil hlásný[^10] Ole. „Nahoru – dolů, dolů – nahoru musí většina lidí. Vlastně se nakonec stáváme všichni hlásnými a díváme se na život a věci shůry.“

Tak hovořil Ole na věži, můj přítel, starý hlásný, zábavný a hovorný chlapík, který vypadal, že zlehčí všechno, a přece skrýval tolik vážného na dně srdce. Pocházel z dobrých vrstev, říkalo se o něm, že je synem konferenčního rady, nebo jím aspoň mohl být. Studoval, byl výpomocným učitelem, nakonec i výpomocným knězem! Bydlel u faráře a měl rád okolo sebe všechno v pořádku.

Tehdy byl ještě mladý a akurátní, jak se říká. Chtěl mít boty vyleštěné leštidlem, ale farář mu dával jenom mazadlo. Znesvářili se proto, jeden hovořil o lakotě, druhý o ješitnosti – leštidlo se stalo příčinou jejich nepřátelství. Tak se rozešli. Jenže to, co žádal Ole od kněze, žádal také od světa: leštidlo. Ale dostával vždy jen mazadlo. Tak se rozešel se všemi lidmi a stal se poustevníkem. Ovšem poustevnu s živobytím uprostřed velkého města najdeš jenom v kostelní věži, i vystoupal na ni a pochutnával si na dýmce ve své samotě. Díval se dolů, díval se nahoru, přemýšlel přitom a vyprávěl svým příznačným způsobem, co viděl i co neviděl, co se dozvěděl v knihách a rovněž sám o sobě.

Půjčoval jsem mu občas četbu, a byla to samá dobrá literární díla. Neměl rád anglické mravoučné romány, jak říkal, natož ty francouzské, svařené z větru a hrozinkových stonků. Ne, o opravdovém životě chtěl číst, knihy o divech přírody. Navštěvoval jsem jej aspoň jednou za rok, obyčejně hned po Novém roce, a měl tak z první ruky, co poutalo jeho myšlenky na rozhraní starého a nového. Povím vám o dvou návštěvách a zkusím to podat jeho slovy. Snad se mi to zdaří.

## První návštěva

Mezi knihami, které jsem naposledy půjčil Olemu, byla kniha o oblázcích a ta jej nejvíce zaujala a upoutala.

„Ba, to jsou takoví staří pamětníci, tyhle oblázky!“ pravil. „A okolo takových se přechází bez povšimnutí. Já sám jsem tak činil na poli i při břehu, kde jich leží spousta. Tam jim bezmyšlenkovitě šlapeš na hruď, těmto zbytkům nejstaršího starověku! To jsem sám dělal. Nyní ale má každý oblázek moji velikou úctu! Díky za knihu, která mě uchvátila, zapudila staré myšlení a zvyky. Učinila mě žádostivým číst něco více než smyšlené věci. Román světa je přece nejznamenitější ze všech románů! Škoda, že nemůžeme číst první díly, protože jsou sepsány v jazyce, jemuž jsme se neučili. Ale můžeme číst aspoň o útrobách zemských, o oblázcích, ve všech obdobích zemského vývoje. V takovém případě ovšem vystoupí jednající osoby teprve v šestém díle. Pan Adam a paní Eva. To je trochu pozdě pro mnohého čtenáře, ale mně je to jedno.

Celý román je velmi poutavý a my všichni jsme v něm obsaženi. Hemžíme se tam, zůstáváme na témže místě, avšak koule se otáčí, aniž přes nás přelije světové moře. Kůra, po níž chodíme, drží dobře, nepropadneme skrz ni. Je to historie milionů let s neustálým vývojem. Díky za tu knihu o oblázcích! To jsou chlapíci, kteří by dovedli leccos vyprávět, kdyby to uměli! A není nakonec zábavné poznat občas svoji nicotu? Není zábavné, zvlášť když sedíš tak vysoko jako já, uvědomit si, že my všichni, i ti s leštidlem, jsme jenom cosi nesmírně pomíjejícího, zanedbatelní mravenci ve světovém mraveništi, třeba bychom byli mravenci s řádovou stužkou, mravenci urození a vznešení? Stáváš se tak uboze mladým vedle těch miliony let starých, ctihodných oblázků. Četl jsem si v té knize o novoročním večeru a byl jsem do ní tak hluboce zabrán, že jsem zapomněl na obvyklou radost, již mi tato noc poskytuje. Tedy podívat se na ‚divoké amagerské vojsko‘! Ale, vy asi nevíte, oč jde!

Let čarodějnic na košťatech je dosti známý. Létají o svatojanské noci směrem na Blocksberg. Ale my máme také divoké vojsko, je domácího původu, žije v přítomné době a schází se v tu noc na amagerském ostrově.

Všichni špatní básníci, básnířky, hudebníci, novináři a jiné umělecké veličiny nestojící za mnoho letí o novoroční noci vzduchem k Amageru. Sedí rozkročmo na svém štětci nebo brku – ocelové pero by je neuneslo, je příliš těžké.

Vídám je, jak říkám, každou novoroční noc. Většinu z nich bych dokázal nazvat jménem, ale nestojí za to zabývat se jimi. A oni zase nestojí o to, aby lidé věděli o jejich letu na Amager.

Mám jednu sestřenici, je to hokynářka a nějaký čas bývala mezi nimi vítaným hostem, protože dodává třem významným listům. Pak ji ale vynesli, jak říkala. Podle nich se nevyznala v brkových perech, dokonce ani neuměla správně létat.

Polovina toho, co povídá, bude nejspíš lež, ale i té druhé poloviny je až dost!

Když tam bývala, začínali se zpěvy. Každý host napsal píseň a pak ji přezpíval. Jen tu svoji, protože byla nejlepší! Potom vyrukovali ti, kdo dovedli zručně používat mluvidla a imitovat zvuky. Po nich přišli bubeníci, kteří vybubnovávají v rodinách.

Známosti byly uzavírány s těmi, kdo píšou a nepodepisují se, tedy tam, kde mají mazadlo místo leštidla. Byl tu kat se svým holom­kem, a ten holomek byl říznější než mistr, aby vzbudil pozornost. Rovněž tu byl popelář, který obrací kbelíky a říká: ‚Dobře, velmi dobře, znamenitě!‘

A uprostřed veškerého toho veselí, jak také jinak, vyrostl z jámy stonek, strom, ohromný květ, hřib veliký jako střecha. Byl to odznak blahobytu té vážené společnosti a nesl v sobě všechno, co světu za minulý rok dala. Pršely z něho jiskry jako ohnivé plameny – to byly všechny ty vypůjčené myšlenky a ideje, které použili, a jež se nyní zvedaly a poletovaly jako ohňostroj. Hráli ‚Lano hoří‘ a malí básníci hráli ‚Srdce hoří‘. Vtipným říkali paliči, o méně vtipných se ani nehovořilo. A sršeli vtipy, jako bys tloukl prázdnými hrnci o dveře nebo hrnci s popelem z rašeliny.

‚Bylo to velmi zábavné,‘ vyjádřila se sestřenice. Vlastně řekla ještě mnoho zlomyslného a současně trefného, ale o tom nebudu mluvit, protože máme být dobří a shovívaví. Uznáte ale, že je-li někdo jako já zpraven o tamní slavnosti, zcela pochopitelně si dá každou novoroční noc pozor, aby viděl let toho divokého vojska. Pohřeší-li se jeden rok někteří, tedy přibudou noví. Avšak letos jsem úplně propásl pohled na hosty.

Valil jsem se spolu s oblázky skrz miliony let a viděl jsem, jak se v severních zemích řítí kameny na hromadu, viděl jsem je plout na ledových krách dlouho před tím, než si Noe postavil svou archu, viděl jsem je klesat na dno a opět se vynořovat na písečné výspě, která vyčnívala z vody a říkala: ‚Tohle bude Själland!‘

Viděl jsem, jak na nich hnízdí neznámé druhy ptáků, jak se na nich usazují divocí náčelníci, o nichž jsme nevěděli, dokud sekyra nevyryla tajemné znaky do několika z těch kamenů a ony se staly zájmem doby. Do toho jsem se zabral a zapomněl na vše. Tu však padly tři čtyři krásné létavice, zazářily a moje myšlenky zamířily jinam.

Víte zajisté, co jsou létavice? Neboť učenci to mnohdy nevědí! Myslím si o tom své a vycházím z tohoto: Jak častokrát bývá potají vysloven dík, jak často žehnáno někomu, kdo vykonal něco krásného a dobrého? A je-li ten dík němý, nepadne na zem? Domnívám se, že ne! Že se ho chopí sluneční svit, paprsek přenese upřímně cítěný vděk na dobrodincovu hlavu, a pokud jej celý národ po dlouhé časy vysílá, tu přichází k němu jako děkovná kytice – padá jako létavice i na jeho hrob.

A mně, vidím-li létavici, zvláště o novoroční noci, je opravdovým potěšením hledat, komu může být ta kytice určena. Onehdy spadla zářivá létavice na jihovýchodě. Dík a požehnání mnohých a mnohých! Komu asi patřila, pomyslel jsem si, když jsem ji viděl dopadat na útes za Flensborským fjordem, kde říšská korouhev vlaje nad hroby dánských vlastenců. A spadla rovnou doprostřed země, do Sorö – na Holbergovu[^11] rakev, jako kytice a díky tohoto roku za jeho krásné komedie!

Je to veliká radostná myšlenka vědět, že může spadnout létavice na náš hrob. Nespadne na můj, mně nepřinese dík, není mi zač děkovat, neboť se nedostanu k leštidlu. Mým losem na světě je dostávat mazadlo,“ zakončil Ole.

## Druhá návštěva

Byl Nový rok, když jsem znovu vystoupal na věž. A tentokrát Ole mluvil o pohárech, které se vyprazdňují na přechodu ze staré do nové kapky, jak rok nazýval. Potom jsem vyslechl jeho příběh o sklenicích a byla v nich tato myšlenka:

„Když o novoroční půlnoci udeří zvon dvanáct, zvedají se lidé u stolu s plnými sklenicemi a pijí na zdraví nového roku. Zahajujeme-li rok se sklenicí v ruce, je to dobrý začátek pro pijáky, zahajujeme-li jej tím, že jdeme do postele, je to dobrý začátek pro lenochy! Spánek ovšem bude mít během roku velkou úlohu a sklenice rovněž. Víte, co je ve sklenicích?“ otázal se.

Je v nich zdraví, radost a rozpustilost! Je v nich smutek a hořké neštěstí! Vždycky, když počítám sklenice, vidím přes sklo stupně rozpoložení rozmanitých lidí.

Hleďte, prvá sklenice, toť sklenice zdraví! V ní roste léčivá bylina – tu zasaďte a na konci roku můžete sedět v besídce plni sil.

Vezmete-li druhou sklenici, vyletí z ní ptáček a zacvrliká tak nevinně, radostně, že člověk naslouchá a snad spolu s ním i zapěje: ‚Život je krásný! Nebudeme klopit hlavy! S chutí vpřed!‘

Z třetí sklenice se zvedá maličké okřídlené stvořeníčko. Andílkem ho ale nelze nazvat, protože má krev i mysl skřítka. Ne aby dráždil, spíš aby zažertoval. Sedne si nám za uši a pošeptá rozverný nápad, ulehne do našeho srdce, aby je zahřál, a my se stáváme rozpustilými či vtipnými – podle úsudku ostatních hlav.

Ve čtvrté sklenici není ani bylina, ani ptáček, ani stvořeníčko, je tam čára rozumu a přes tuto čáru nemáme nikdy jít.

Uchopíš-li pátou sklenici, rozpláčeš se nad sebou samým. Stáváš se převroucně a spokojeně dojatým nebo nastane jiný výbuch: ze sklenice vyletí s bouchnutím princ Karneval, hovorný a nevázaný! Strhne tě, že zapomeneš důstojnosti, máš-li nějakou! Zapomeneš víc, nežli máš a smíš zapomenout. Všechno je tanec, zpěv a vzruch. Masky tě vezmou s sebou, dcery ďáblovy v závoji a hedvábí přitočí se k tobě s uvolněným vlasem a půvabnými údy. Odtrhni se, můžeš-li!

A šestá sklenice? V té sedí satan sám, malý pěkně ošacený mužík, výmluvný, líbivý a velice příjemný, který ti vždy porozumí a ve všem ti přitaká, je celé tvoje já! Přijde se svítilnou, aby tě doprovodil k domovu! Je jedna stará legenda o světci, který měl volit jeden ze sedmi smrtelných hříchů. Zvolil ten, který se mu zdál nejmenší: opilství. A v něm se dopustil všech ostatních šesti hříchů. Člověk s ďáblem si mísí krev, toť šestá sklenice, zde klíčí zlá zrnka v našem nitru a každé z nich se zvedá silou biblického hořčičného zrna, vyrůstá v strom, jenž přeroste celý svět, a většina má pak před sebou jen jedinou volbu: dostat se do tavírny a přetavit se.

To je příběh sklenic!“ řekl hlásný Ole. „A ten je možné povídat jak s leštidlem, tak s mazadlem! Podávám jej s oběma.“

Tím skončila moje druhá návštěva u Oleho. Chcete-li slyšet ještě o jiných, bude nutno v nich pokračovat.

[^10]: Hlídač na městské věži nebo také hradní či zámecký strážce. _Pozn. red._

[^11]: Ludvik Holberg (1684–1754), norsko-dánský dramatik, prozaik a filozof. _Pozn. red._

</section>
