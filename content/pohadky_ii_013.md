---
title: "V\_poslední den"
contentType: prose
---

Nejposvátnější mezi všemi dny našeho života je den, kdy zemřeme. Je to poslední den, který je nám dopřán, den veliké posvátné proměny. Přemýšlel jsi už opravdově a vážně o této rozhodující, nade vší pochybnost poslední hodině svého pobytu na tomto světě?

Byl jeden muž, muž přísné víry, jak mu říkali, hrdinný obhájce Písma, jež pro něj bylo zákonem, horlivý služebník všemocného Boha. Smrt stála právě u jeho lože a měla nebeský, ale přísný obli­čej.

„Přišel tvůj čas, následuj mne!“ pravila. Pak se dotkla svým chladným prstem jeho nohou a ony zledovatěly. Dotkla se také jeho čela a potom jeho srdce, jež pod tím dotekem puklo, a duše šla za andělem Smrti.

Ale v těch několika vteřinách, kdy byl zasvěcován smrti od nohou až k čelu a srdci, proběhlo myslí umírajícího jako velké těžké mořské vlny vše, co mu život přinesl a přivodil. Zřel jediným pohledem dolů, do závratné hloubky, a ten pohled obsahoval jediným bleskem myšlenky celou tu nesmírnou cestu – v jednom jediném pohledu zračil se náhle nesčetný roj hvězd zahrnující do sebe tělesa a světy širých prostor.

V takovém okamžiku chvěje se hrůzou ustrašený hříšník a nemá nic, oč by se mohl opřít, je mu, jako by klesal do nekonečné prázdnoty, zatímco věřící opírá hlavu o Boha s odevzdaností dítěte:

„Buď vůle tvá!“

Leč tento umírající neměl mysl dítěte, vším svým ustrojením byl muž. On se nechvěl hrůzou jako hříšník, vždyť byl vždycky pravověrný – náboženské obřady vykonával s veškerou přísností a odsuzoval miliony, jež šly širokou cestou ke zkáze. Mečem a ohněm byl připraven zničit jejich těla, neboť byl přesvědčen, že jejich duše již zničeny byly a navždy zůstanou. Zato jeho poslední cesta měla být cestou k nebi, které před ním mělo otevřít bránu slibující milost.

Provázel tedy pokojně duši, jež odcházela s andělem Smrti, ale přece se ještě jednou ohlédl po loži, kde v rubáši ležel pozemský, cizí obraz jeho „já“. Pak letěli a šli – a zdálo se, že současně putují obrovskou síní i lesem. Byli v přírodě, ale vše tu bylo přistřiženo, napjato, přivázáno a postaveno do řady jako ve starých francouzských zahradách. A mezitím se konala jakási podivná maškaráda.

„To je lidský život!“ kývl anděl Smrti k postavám, jež míjeli.

Všechny byly víceméně zakukleny – ty, které chodily v sametu a zlatě, nepatřily vždy k nejušlechtilejším či nejmocnějším a za nejchudší a malé nebylo možné označit pouze ty, které na sobě měly bědný šat. Ano, byla to velice zvláštní maškaráda. A duši následující anděla Smrti nejvíce překvapilo, když viděla, že všichni dohromady pod svým šatem cosi nenápadně schovávají, cosi, o čem však ostatní velice dobře vědí, neboť druh se vrhal na druha a trhal jej tak dlouho, dokud jeho tajemství neodhalil.

A byla to u jednoho krysí hlava, u druhého šklebící se opice, u třetího ohyzdný kozel – a tak to šlo dál a dál, až k slizkému hadu a leklé rybě. U každého se dalo najít zvíře, jež s sebou všichni nosíme, zvíře, které navzdory tomu, že pevně srostlo s člověkem, poskakovalo a mrskalo sebou, chtělo ven, přestože je každý pečlivě zakrýval šatem, jejž ostatní strhávali s voláním:

„Vidíš? Jen se dobře podívej! To je on! To je ona!“

Ano, nejvyšší touhou bylo odhalit bídu druhovu.

„Řekneš mi, jaké zvíře provází mne?“ ptala se putující duše.

A anděl Smrti ukázal před sebe na pyšnou postavu, jíž se kolem hlavy leskla pestrobarevná svatozář, ale v jejímž srdci se ukrývaly nohy páva.

Svatozář byla jen ptákův pestrý ocas!

Pak putovali dál a velcí ptáci ohyzdnými, avšak zřetelně lidskými hlasy křičeli z větví stromů:

„Ty, poutníku Smrti, pamatuješ si na nás?“

Byly to všechny zlé myšlenky a žádosti z dob mužova života. Z nich vycházelo to volání:

„Nezapomněls na nás?“

A duše mířící do nebe se na okamžik zachvěla, neboť dobře poznala všechny, kdo tu nyní vystupovali jako svědkové.

„V našem těle ani v naší povaze nepřebývá nic dobrého,“ pravila, „ale u mne se myšlenky nikdy nezměnily ve skutky, svět nikdy nespatřil plody toho zlého ovoce!“ A přidala do kroku, aby co nejdříve unikla usvědčujícím skřekům, avšak velcí černí ptáci ji nepřestali obletovat. Stále se vznášeli v kruzích kolem ní a křičeli, jako by je mělo být slyšet po celém světě. Duše prchala jako štvaná laň, až muž při každém kroku narážel o kameny. Řezaly ho do nohou a působily mu tím nesnesitelnou bolest.

„Kde se tu berou ty ostré kameny? Je jich po zemi jako suchého listí!“

„To je každé neprozřetelné slovo, které jsi vypustil. Neboť každé takové slovo zranilo srdce tvého bližního mnohem hlouběji než kameny, jež se nyní zarývají do tvých nohou!“

„O tom jsem nikdy nepřemýšlel!“ přiznal muž – a vtom zaznělo vzduchem:

„Nesuď a nebudeš souzen!“

„Neboť jsme všichni zhřešili!“ přikývla duše, ale muž se jí postavil.

„Já jsem zachovával zákon a evangelium, dělal jsem, co jsem dělat mohl, nejsem proto jako ostatní!“ Do toho stanuli před nebeskou branou a anděl, jenž strážil vchod, se tázal:

„Kdo jsi? Pověz mi o své víře a dokaž ji svými skutky!“

„Plnil jsem přísně všechna přikázání! Ponížil jsem se před očima světa, nenáviděl jsem a stíhal zlo i zlé, ty, kteří jdou širokou cestou do věčné záhuby. A chci to dělat nadále, ohněm i mečem, budu-li moci!“

„Jsi tedy z vyznavačů Mohamedových!“ pravil anděl.

„Ne, to ne!“

„Kdo mečem zachází, mečem i schází, praví Syn Boží, ale ty toho názoru nejsi. Možná jsi tedy synem Izraele, jenž praví s Mojžíšem: Oko za oko a zub za zub!“

„Jsem křesťan!“

„To nepoznávám z tvé víry a tvých skutků. Víra Kristova hlásá odpuštění, lásku a milost!“

„Milost!“ znělo nekonečnou prostorou a nebeská brána se otevřela a duše vstoupila do otevřené krásy.

Světlo, které odtud zářilo, bylo ale tak oslňující, tak pronikavé, že před ním duše ustoupila jako před taseným mečem. Také zvuky písně, jež se z nekonečného prostoru linuly, zněly tak vroucně a dojemně, že to žádný pozemský jazyk neumí vypovědět. Duše se před nimi zachvěla, skláněla se hlouběji a stále hlouběji, nebeský jas do ní pronikal a ona cítila a vnímala to, co nikdy předtím – tíhu svojí pýchy, svojí tvrdosti a svých hříchů.

Tak se v ní vyjasnilo a s ní i v mužově srdci.

„Co dobrého jsem na světě vykonal, vykonal jsem, protože jsem nemohl jinak, avšak to zlé – to bylo ze mne samého!“ pravil.

A jeho duše oslepená čistým nebeským světlem začala bezmocně klesat, aspoň se jí to zdálo, zhroucená do sebe samotné, sražená ze své výjimečnosti, nezralá pro království nebeské a v myšlenkách na přísného, spravedlivého Boha neschopná ze sebe vypravit:

„Milost!“

A přece milost přišla, neočekávaná a bezmezná.

Duše vnímala Boží nebesa v celém tom nekonečném prostoru okolo sebe a cítila, jak ji povznáší Boží láska, jež proudí kolem jako nevyčerpatelná síla.

„Svatá, svatá, milostivá a věčná budiž, duše lidská!“ zaznělo do toho sborem.

A my všichni, ano, my všichni se budeme ve svůj poslední den chvět jako duše, o níž jsme vyprávěli. Budeme se chvět před září a nádherou nebeské říše, budeme se hluboko sklánět, pokorně klesat, a přece se budeme – neseni Jeho láskou a Jeho milostí udržováni – vznášet do nových prostor. Očištěni, ušlechtilejší a lepší, přiblížíme se kráse světla a jím posíleni vstoupíme do věčného jasu.
