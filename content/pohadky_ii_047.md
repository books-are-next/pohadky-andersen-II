---
title: Dva ostrůvky
contentType: prose
---

<section>

U själlandských břehů ležely kdysi proti hradu Holštýnu dva lesnaté ostrovy – Vaenö a Glaenö. Stála na nich vesnice s hospodářskými usedlostmi a byly blízko břehu, byly blízko sebe.

Nyní je z nich jenom jediný ostrov.

Protože jedné noci přišel strašlivý nečas a rozbouřil moře tak mocně, že ani nejstarší usedlíci nic podobného nepamatovali. A bouře ještě zesilovala a všude bylo hluku, jako by měl nastat konec světa, jako by země pukala. Kostelní zvony se samy rozhoupaly a zvonily bez lidské pomoci.

Té noci zmizelo Vaenö v mořské hlubině, jako by ten ostrov nikdy neexistoval. Potom, jednoho letního večera při odlivu, kdy hladina moře byla klidná a jasná, spatřil rybář, který si vyjel s udicí a světlem na člunu na lov ryb, hluboko pod sebou Vaenö znovu. I s jeho bílou kostelní věží a vysokou zdí kolem.

„Vaenö čeká na Glaenö,“ říkala pověst.

A on viděl ostrov, slyšel dole znít kostelní zvony, ale nejspíš se mýlil, asi to byl hlas divokých labutí, které občas ve velkém množství dlí na vodní hladině. Kvokají a naříkají, jako by se nesl z veliké dálky zvuk zvonů.

Byla doba, kdy si většina starých lidí na Glaenö ještě dobře pamatovala letní večery, za nichž jako děti jezdili při odlivu mezi oběma ostrovy, tak jako se za našich časů jezdí na Glaenö od själlandského pobřeží poblíž hradu Holštýna. Vždyť voda sahala jenom do poloviny kol!

„Vaenö čeká na Glaenö,“ říkalo se tehdy – a stalo se to nejen pověstí, ale i příslovím.

Mnohého malého chlapce či děvčátko ležící v postýlce napadalo za bouřlivých nocí:

„Dnes nastane chvíle, kdy si Vaenö přijde pro Glaenö!“

A úzkostlivě přeříkávali otčenáš, dokud je nepřemohl spánek. Sladce snili, aby nazítří zase uviděli Glaenö s jeho lesy a obilnými poli, přívětivými selskými staveními a chmelnicemi. Ptáci zpívali, daňci poskakovali a krtek necítil vodu, ať ryl sebehlouběji.

A přece byly dny Glaenö sečteny.

Nemůžeme říci, kolik jich zbývalo, ale byly sečteny: jednoho krásného jitra ostrov zmizel.

Ač jsi ještě včera byl dole u pobřeží a viděl divoké labutě odpočívat mezi Själlandem a Glaenö, sledoval člun míjející s napjatými plachtami lesní houštiny. Ač ty sám jsi jel po oné mořské mělčině, kterou bylo možné překonat vozem.

Koně dupali do vody, okolo kol to šplouchalo.

Pak jsi odjel pryč, snad abys ušel kus cesty širým světem. A za několik let, po svém návratu zpět, uviděl jsi před sebou les uzavírající na obzoru velikou zelenou pláň a ucítil jsi vonět seno před zdobnými selskými staveními.

Kdes byl?

Pozlacené věže hradu Holštýna se ještě skvěly, ale nikoli u samého moře, nýbrž uvnitř země. Kráčel jsi lesem a polem dolů na břeh, ale kde bylo Glaenö?

Nerozkládal se před tebou žádný lesnatý ostrov, jen otevřená vodní hladina. Přišlo si Vaenö pro Glaenö, na které tak dlouho čekalo? Kdy byla ta bouřlivá noc, kdy se stalo, že se země otřásala, až starý hrad utekl mnoho tisíc stop dovnitř země?

Nebyla žádná bouřlivá noc. Stalo se to za jasného slunečného dne. Lidský důvtip postavil hráz proti moři, lidský důvtip odvodnil půdu a připojil Glaenö k pevné zemi. Místo moře rozkládá se u tvých nohou louka s bujnou trávou, Glaenö přirostlo pevně k Själlandu, starý hrad stojí, kde stával vždy.

Nepřišlo si Vaenö pro Glaenö, nýbrž Själland vztáhl ramena svých hrází – slavnostně pronesl kouzelná zásnubní slova a získal za ně věnem mnoho tun země.

Je to pravda, je to úředně doloženo, ale máš-li smysl pro pověst, tedy ostrov Glaenö zmizel.

</section>
