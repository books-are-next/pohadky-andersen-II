---
title: Zvonivá tůň
contentType: prose
---

<section>

„Bim – bam! Bim – bam!“ je slyšet ze „zvonivé“ tůně v řece Odense. Jaká je to řeka?

Zná ji každé dítě ve městě stejného jména. Teče pod zahradami, od splavu k mlýnu, pod dřevěnými mosty. Rostou u ní zářivě žluté blatouchy i vysoký hnědě zbarvený rákos a na slatinném břehu nedaleko bělidla hledí přes vodu staré, sehnuté a všelijak pokroucené vrby s rozprýskanou kůrou.

Hned na druhé straně řeky je však zahrada vedle zahrady a každá jiná. Jedna s krásnými květinami a úpravnou besídkou, roztomilou jako domeček pro panenky. Na jiných roste jenom zelí, anebo je ani není vidět přes záplavu bezových keřů, jež visí nad hladinou.

Pod nimi je někde tak hluboko, že nedosáhneš veslem ke dnu, ale nejhlubší je řeka pod starým klášterem jeptišek. Tomu místu se říká „zvonivá“ tůň a bydlí tam vodník.

Spí ve dne, když slunce prosvítá vodou tůně. Ven vychází jen za hvězdných nocí a měsíčního svitu a je velice starý.

Babička tvrdí, že o něm slyšela vyprávět už svoji babičku. Vede osamělý život, jediný, s kým si může pohovořit, je velký starý kostelní zvon. Kdysi ten zvon visel v kostelní věži, ale teď již není stopy ani po věži, ani po kostele zvaném „svatoalbanský“.

„Bim – bam! Bim – bam!

Nyní jdu na lože!“ zazpíval kdysi zvon a odletěl tam, kde dosahovala řeka Odense největší hloubky. Proto se to tu nazývá „zvonivá“ tůň. Ale nenašel ani zde klidný spánek. I u vodníka zvoní a hlaholí, až to bývá slyšet nad vodu. Mnozí lidé to považují za znamení, že někdo umírá, avšak to není pravda, kdepak! To zvon hlaholivě vypráví, aby vodník nebyl tak sám.

A co vypravuje? Říká, že je velmi starý, že i on tu byl dávno před tím, než se narodila babiččina babička. I tak je ale věkem jenom dítě proti podivnému tichému vodníkovi v kalhotách z úhoří kůže, kazajce z rybích šupin, se žlutými blatouchy a rákosem kolem hlavy, se žabincem ve vousech – což není právě hezké.

Ptáte se, co ještě zvon vypravuje? To bych vám musel povídat rok a den. Vypravuje a vypravuje, často totéž, hned krátce, hned zdlouhavě, jak se mu zachce.

Hlavně ale o starých dobách.

O zlých a temných dobách, v nichž přišel do věže svatoalbanského kostela, tam nahoru, kde zvon visel, mnich.

„Byl mladý a krásný, ale zamyšlený jako žádný jiný. Díval se z vikýře přes řeku Odense, jejíž koryto bylo tehdy tak široké, že i dnešní močál byl jezerem. Hleděl přes vodu na protější břeh, na vrch jeptišek, kde stál klášter, a na světlo, jež zářilo z cely jedné jeptišky. Znal ji dobře – a vzpomínal. Srdce mu přitom prudčeji bilo.

Bim – bam! Bim – bam!“

Ano, i to vypravoval zvon a pokračoval:

„Do věže přišel také biskupův slabomyslný čeledín, když jsem se já, zvon celý ulitý z kovu, tvrdý a těžký, houpal a létal tak prudce, že jsem mu mohl roztříštit čelo. Posadil se hned pode mne a pohyboval dvěma dřívky, jako by hrál na housle, a zpíval k tomu:

‚Nyní smím zpívat hlasitě, o čem si jinak ani netroufám šeptat, zpívat o všem, co se skrývá za nedobytnými zámky a padacími dveřmi! Je tam chladno a vlhko! Krysy ojídají živé tělo! Nikdo o tom ale neví, nikdo o tom nikdy neslyšel! A ani teď neuslyší, neboť zvon zní tak hlasitě:

Bim – bam! Bim – bam!‘“

A zvon znal i osud krále, jenž se jmenoval Knud. Klaněl se před biskupem i mnichy, ale poté, co na poddané příliš tvrdě doléhal, vzali zbraně a obušky a vyhnali jej jako divoké zvíře.

„Utekl do kostela a zavřel bránu i dveře. Násilnický zástup zůstal venku, jen straky, vrány a kavky vlétaly do věže, dívaly se na zástup okny kostela a křičely hlasitě nad tím, co viděly. Král Knud klečel před oltářem a modlil se, jeho bratři Erik a Benedikt stáli vedle něho jako stráž s tasenými meči, ale falešný králův sluha zradil svého pána. Pověděl davu, kde je možné jej zastihnout, jeden kámen proletěl oknem – a král ležel mrtev!

To bylo jekotu a volání od divokého zástupu i hejna ptáků a já jsem volal s nimi, pěl jsem a zněl:

Bim – bam! Bim – bam!“

Ano, kostelní zvon visí vysoko, dívá se daleko kolem, je navštěvován ptáky a rozumí jejich řeči. Také vítr vnikající k němu otvory a průrvami mu kdeco poví. Má to od vzduchu, který objímá vše živoucí, dostává se až do nitra lidského, neunikne mu nic, ani jediné slovo, ani jediný vzdech! Vzduch všechno ví, vítr to roznáší, kostelní zvon rozumí jeho řeči a hlaholí to celému světu:

Bim – bam! Bim – bam!

„Ale zavedlo by mě daleko poslouchat a vědět všechno. Vždyť bych to ani nemohl všechno rozhlaholit! I tak jsem se znavil, stal jsem se těžkým, až trám praskl a já vzlétl do zářivého vzduchu a pak dolů – tam, kde je řeka nejhlubší, kde vodník bydlí, sám a sám. A zde vypravuji rok za rokem, co jsem slyšel a co vím:

Bim – bam! Bim – bam!“

Tak to zní ve „zvonivé“ tůni v řece Odense, tak mi to vyprávěla babička. Ale náš pan učitel říká:

„Není tam žádný zvon, který by mohl znít, to není možné! A nebydlí tam vodník, protože žádní vodníci nejsou!“

A když všechny kostelní zvony nahoře vesele hlaholí, tvrdí, že to nehlaholí ony, ale že to vlastně zní vzduch. Že to vzduch dává hlas – což podle babiččina vyprávění i zvon pravil. V tom jsou tedy babička a pan učitel zajedno, v tom spolu souhlasí – proto je to jisté!

„Buď opatrný, buď opatrný a měj se vždy na pozoru!“ říkají také oba svorně.

„Vzduch ví všechno! Je kolem nás, je v nás, hovoří o našich myšlenkách i o našich skutcích. A jeho hlas se rozléhá dál, nežli myslíš, že se rozléhá hlas zvonu v řece Odense, kde bydlí vodník. Nese se do velké tůně nebeské, daleko, předaleko, nese se věčně a vždy, když nebeské zvony zahlaholí:

Bim – bam! Bim – bam!“

</section>
