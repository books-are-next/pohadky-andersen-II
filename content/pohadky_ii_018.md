---
title: Pod vrbou
contentType: prose
---

Okolí Kjöge je velmi holé. Město sice leží u moře, jež mu dodává na půvabu, ale krajina mohla být pěknější. Kolem dokola vidíš jen pole a je odtud daleko do lesa. Avšak kdekoli zdomácníš, najdeš něco krásného, po čem budeš toužit i na nejúchvatnějším místě na světě.

To platilo rovněž pro odlehlé předměstí Kjöge. Několik malých chudobných domků se zahrádkami se tu svažovalo dolů k potůčku, který vtékal do moře, a v létě tu mohlo být docela hezky. Dvě děti ze sousedství, Knud a Hanička, které k sobě nacházely cestu pod ostružinovými keři, si tím byly dokonce jisté.

V jedné zahradě stál bezový keř, ve druhé stará vrba a právě pod vrbou, která stála přímo u potoka, si oba hráli nejraději. Ale Pánbůh nad maličkými bděl, takže se jim nic nestalo, jistě i proto, že chlapec byl velký strašpytel.

Tolik se bál vody, že ho nebylo možné ani za horkých dnů dostat k moři, kam se ostatní děti rády chodily brouzdat.

Snášelo se kvůli tomu na jeho hlavu mnoho posměšků, ale jednou se jeho kamarádce Haničce zdálo, že pluje na lodičce v zálivu u Kjöge a Knud jí jde naproti. Voda mu sahala nejdřív po krk, potom až nad hlavu.

A hoch od okamžiku, kdy o jejím snu slyšel, na něj neustále poukazoval. Odmítal, aby byl nadále nazýván zbabělcem, Haniččin sen byl jeho pýchou, ale do vody ani pak nešel.

Chudobní rodiče obou dětí si spolu také dobře rozuměli, často se scházeli a Knud a Hanička si dál hráli v zahradách i na cestě, jež byla vroubena po obou stranách dalšími vrbovými stromy. Ty však měly až ke kmeni osekané koruny, protože tu nestály pro ozdobu, nýbrž pro užitek. A tak nejkrásnější zůstávala vrba v jejich zahradě. Pod ní strávili nejednu pěknou chvíli, jak se říká.

V Kjöge bylo ale kromě vrb a moře i veliké tržiště. V období trhů na něm stály přímo celé ulice stánků s hedvábnými stužkami, botami a spoustou jiných rozličných věcí. Bývala u nich velká tlačenice, a protože v této části země pravidelně zhusta pršelo, mohl jsi tu cítit výpary ze selských kamizol, ale i libou vůni medových koláčů.

Naplňovaly skoro jednu celou boudu a úžasné bylo, že muž, který je prodával, bydlíval po dobu trhů u rodičů malého Knuda. Chlapec od něj pokaždé nějaký ten medový koláček dostal a nikdy nezapomněl Haničce kousek schovat.

Ale úplně nejbáječnější bylo, že trhovec uměl vyprávět pohádky, a to skoro o všem, ba i o svých koláčích.

O těch dokonce vyprávěl jednoho večera povídku, která udělala na obě děti tak hluboký dojem, že na ni nikdy nezapomněly. A nám nic neudělá, poslechneme-li si ji také, už proto, že je krátká.

„Na pultu v krámě ležely dva kousky medového cukroví,“ započal svůj příběh prodavač. Jeden představoval muže s kloboukem, druhý slečnu bez klobouku, ale s trochou pozlátka na hlavě. Obličej měli jenom na přední straně a odtud se také lidé na ně měli dívat, nikoli zespodu – tak se nemáme dívat na žádného člověka.

Muž měl do levé půlky těla vetknutou hořkou mandli, to bylo jeho srdce. Slečna byla jenom čistě medový kousek. Zůstávali na pultě jako vzorky a leželi tam tak dlouho, až se do sebe zamilovali. Ale nepověděli si to navzájem.

‚On je mužský, tak ať se vysloví jako první,‘ říkala si slečna, jakkoli hořela touhou zvědět, je-li její láska opětována. Jenže on se jí víc zaobíral ve svých myšlenkách, jak už to tak mužští dělají. Zdálo se mu, že se z něj stal skutečný chlapec a měl čtyři dvouhaléře, za které si slečnu koupil, a na posezení ji snědl.

Tak oba leželi dny a týdny na pultě a jen víc a víc vysychali.

‚Už toho mám dost, ležet jen tak zbůhdarma vedle něj!‘ usoudila nakonec slečna a přelomila se v půli.

‚Kdyby byla věděla o mojí lásce, určitě by vydržela o něco déle!‘ usoudil on.

„Tak, to je celá povídka a zde jsou ti dva!“ řekl cukrář. „Jsou pozoruhodní svým životem i mlčenlivou láskou, která nikdy k ničemu nevede. A teď jsou vaši!“ Dal Haničce pána v klobouku, který stále ještě držel pohromadě, Knud dostal zlomenou slečnu a oba byli prodavačovou povídkou tak dojati, že nedokázali medové milence sníst.

Schovali si je a příštího dne s nimi šli na kjögský hřbitov. Kostelní zeď za ním byla porostlá břečťanem, jenž v zimě i v létě šplhal nahoru a tvořil překrásný měkký koberec. Do něj postavili oba cukrové panáčky – doprostřed zeleně a na slunce – a pak vyprávěli jiným dětem příběh o mlčenlivé lásce, která nebyla k ničemu.

„Ach ano, to je ta láska,“ říkali ostatní chlapečkové a děvčátka, neboť se jim povídka velice líbila. Jenže zatímco si cukrové milence z obou stran prohlíželi, vetřel se mezi ně velký hoch a ze zlomyslnosti medovou slečinku snědl. To Knuda s Haničkou rozplakalo, ale potom udělali totéž – svorně se rozdělili o ubohého muže, aby nezůstal na světě sám.

Na povídku o něm a jeho slečně ale nikdy nezapomněli a dál byli neustále pohromadě, ať pod bezovým keřem, či pod vrbou. Holčička zpívala stříbrným hláskem ty nejkrásnější písničky a Knud je měl rád, ačkoli mu zpěv mnoho neříkal. A nebyl jediným dívčiným posluchačem. Lidé z Kjöge, dokonce i obchodnice se železem, zastavovali své kroky, aby Haničce naslouchali, a obchodnice říkala:

„To děvčátko má sladký hlásek!“

Věru, byly to moc krásné časy, ale netrvaly věčně.

Haniččina matka zemřela a její otec se chtěl kvůli novému sňatku přestěhovat do Kodaně, kde mu nabízeli práci městského posla – což byl úřad, který dával naději na značné příjmy. I dali sbohem sousedům, všichni měli při tom loučení slzy v očích a děti plakaly nejvíc.

Staří si slíbili, že si aspoň jednou za rok napíšou, co je nového, a pak šel život zase svým tempem. Knud se dostal do učení k ševci, nemohl přece jen tak zbůhdarma utrácet čas, a potom šel ke konfirmaci[^6].

Ó, jak rád by se býval v ten slavnostní den vypravil za Haničkou. Ještě nikdy v Kodani nebyl! Nedostal se tam však ani tentokrát, ačkoli to nebylo z Kjöge více než pět mil. Ale kodaňské věže vídal za jasného počasí zvedat se za zálivem a v den konfirmace spatřil jasně i zlatý kříž na kodaňském dómu.

A znovu při tom vzpomínal na Haničku! Zdali se naň ještě pamatuje? Byl si jist, že ano. O Vánocích pak přišel rodičům list od jejího otce. Všem se dařilo dobře a Haničku potkalo velké štěstí: díky svému překrásnému hlasu dostala místo u divadla, v němž se o představení nemluví, nýbrž jenom zpívá. Také něco peněz již vydělala a z těch poslala drahým sousedům v Kjöge celý tolar na přilepšenou, aby si připili o Štědrém večeru na její zdraví. To připsala sama, vlastní rukou, a v doušce stálo:

„Přátelský pozdrav Knudovi!“

Všichni plakali, ač to všechno bylo tak veselé, ale oni vlastně plakali radostí. A Knud, který myslel na Haničku každý den, nyní viděl, že i ona vzpomínala na něj, a čím víc se blížila doba, kdy se měl stát tovaryšem, tím jasněji si uvědomoval, že má Haničku rád, a nepochyboval o tom, že se stane jeho ženou.

Při těch myšlenkách mu pohrával úsměv kolem úst a ještě rychleji vytahoval dratev[^7], ba dokonce si několikrát vrazil šídlo hluboko do prstu, ale to nevadilo. Neboť on nehodlal být němý jako marcipánoví milenci, jejichž příběh byl pro něj v dětství tolik poučný. A jakmile se stal tovaryšem, svázal si raneček. Poprvé ve svém životě se doopravdy chystal do Kodaně, a dokonce tam už měl zamluvené místo. To bude Hanička překvapená, až ho uvidí, a jakou bude mít radost! Muselo jí nyní být sedmnáct let, protože jemu bylo nedávno devatenáct.

Chtěl pro ni již v Kjöge koupit zlatý prstýnek, ale potom si uvědomil, že v Kodani jistě dostane mnohem krásnější. I rozloučil se s rodiči a vydal se na cestu. V podzimním dešti a blátě, jež barvilo jen padající listí, dorazil k novému mistrovi a hned následující neděli se vypravil za Haničkou. Oblékl se na to do nových tovaryšských šatů a vzal si nový klobouk. Pořídil si jej ještě v Kjöge a pěkně mu slušel – dřív nosíval vždy jen čepici. Našel dům, který hledal, stoupal po schodech vzhůru a jímala ho závrať z toho, jak lidé ve městě žili na sebe natlačeni.

Uvnitř ve světnici to vypadalo docela přívětivě a Haniččin otec uvítal Knuda přátelsky. Jeho nové ženě byl cizí, ale podala mu ruku a nabídla hrnek kávy.

„Stal se z tebe hezký chlapík,“ řekl otec. „To bude mít Hanička radost, až tě spatří. Musím říci, že mi to děvče dělá mnoho radosti, a dá-li Bůh, bude jí ještě víc. Má svoji komůrku a platí nám za ni!“

Zdvořile, téměř jako cizí zaklepal na dceřiny dveře a na vyzvání vstoupili.

Ach, to zde bylo krásně! Jistě bys takovou komůrku nenašel v celém Kjöge. Ani královna nemohla mít rozkošnější! Byly tu koberce, záclony až na zem i sametem potažená lenoška. A všude plno květin, na stěnách obrazy a do zrcadla bys málem vrazil!

Bylo veliké jako dveře! Knud to všechno přelétl jediným pohledem, ale pak už měl oči jen pro Haničku. Byla z ní dospělá dívka a mnohem krásnější, než si ji Knud v duchu představoval. Nebylo v Kjöge panny jako ona, tak jemná byla! Ale jak cize se na něj dívala, na něj, Knuda! Leč jenom okamžik, vzápětí se rozběhla, jako by jej chtěla políbit. Nakonec tak neučinila, avšak pohled na přítele z mládí jí udělal takovou radost, že jí slzy vstoupily do očí.

A potom se toho tolik navyptávala a nahovořila! Mluvila o Knudových rodičích, o bezovém křoví i vrbě. Na svědky jejich her vzpomínala jako na bezovou matičku a vrbového tatíčka, jako by to byli skuteční lidé. A však jimi také mohli být! Právě tak jako perníkoví milenci, na které si rovněž pamatovala – jak leželi na pultě, až vyschli a medová slečinka se rozlomila. Tomu se srdečně smála a Knudovi stoupala krev do hlavy, čelo i tváře mu hořely a jeho srdce bušilo silněji než jindy.

Ne, ani trochu nezpyšněla! To ona zařídila, že mu rodiče nabídli, aby s nimi strávil večer. Nalévala mu voňavý čaj, hlasitě předčítala z knihy a Knud měl pocit, že všechno, o čem čte, se týká jeho citu k ní. Souznělo to s jeho nejhlubšími myšlenkami a potom zpívala. Prostou píseň změnila svým zpěvem v překrásnou pohádku a vypadalo to, že při ní i její srdce přetéká. Nebylo pochyb, má Knuda ráda – tak jako on ji.

Mladíkovi stékaly po tvářích slzy dojetí a nedovedl vyřknout jediné slovo. Musel jí připadat jako ten největší hlupák, a přece mu tiskla ruku a říkala:

„Máš dobré srdce, Knude, zůstaň vždy takový, jaký jsi!“

Ano, byl to krásný večer. Nebylo možné po něm usnout, a také Knud neusnul. Vždyť při loučení Haniččin otec řekl:

„Doufám, že na nás nezapomeneš. Že neuplyne celá zima, nežli nás zase přijdeš navštívit!“

Mohl se tedy klidně zastavit další neděli, což také chtěl. Předtím se ale každý den po práci procházel ulicí, v níž Hanička bydlela, a díval se vzhůru k jejímu oknu. Téměř vždy se tam svítilo a jednoho večera spatřil za záclonou docela jasně stín dívčina obličeje.

Byly to pěkné chvíle!

Jen paní mistrová neměla pochopení pro to, že se po nocích toulá, jak jeho vycházky nazývala, a potřásala hlavou. Ale mistr se smál:

„Vždyť je to mladý člověk!“ říkal. Leč Knud je sotva vnímal, myslel pouze na to, že v neděli zase uvidí Haničku.

„Řeknu jí, jak u ní bez ustání dlím všemi svými myšlenkami a že se musí stát mojí ženou. Jsem sice jenom ševcovský tovaryš, ale mohu se stát mistrem, nebo aspoň dílovedoucím, budu-li neúnavně pracovat a poctivě se snažit! Ano, to všechno jí řeknu, neboť z němé lásky nic nebývá, tomu jsem se naučil od perníkových panáků.“

A neděle přišla, i Knud přišel, ale jak nešťastně! Všichni se chystali pryč, jen Hanička mu stiskla ruku a otázala se:

„Byl jsi už někdy v divadle? Ne? Tak to musíš! Budu zpívat ve středu, a budeš-li mít kdy, pošlu ti vstupenku. Můj otec ví, kde bydlí tvůj mistr.“

Jak láskyplně s ním jednala! A ve středu vskutku došla zapečetěná obálka. Bez jediného slova, ale vstupenka v ní byla. Tak šel ten večer Knud poprvé ve svém životě do divadla a na scéně spatřil Haničku, sladkou a překrásnou. Byla sice provdána za cizího muže, ale to bylo jen na divadle, to jenom tak hrála. Tím si byl Knud jistý, jinak by mu přece neposlala vstupenku, jinak by nedovolila, aby se na to díval.

Představení skončilo a všichni v hledišti tleskali a vykřikovali. Rovněž Knud nadšeně volal: „Bravo!“ – a sám král se na Haničku usmíval! Bože, jak maličký si Knud připadal. Jak Haničku ještě víc miloval a ona ho určitě také měla ráda. Ale muž musí říci první slovo, tak to přece říkala již perníková panenka. Ano, v té povídce bylo mnoho, přemnoho poučného.

Opět nastala neděle a Knud se znovu vypravil do ulice, kde Hanička bydlela. Kráčel městem jako k pobožnosti, a když zjistil, že je dívka doma sama, byl si jist, že mu náhoda nemůže víc přát.

„To je dobře, že přicházíš!“ uvítala ho. „Chtěla jsem za tebou poslat otce, ale pak mne napadlo, že se dnes večer stavíš. Musím ti říci, že v pátek odjíždím do Francie. Musím do světa, má-li ze mne být něco pořádného!“

S Knudem se zatočila celá světnice a srdce jako by mu chtělo vyskočit z hrudi. Přesto mu slzy nevstoupily do očí, jen bylo zřejmé, jak velice je zarmoucen. Hanička si toho všimla a skoro se dala do pláče.

„Ty poctivá, věrná duše!“ řekla.

A tu se rozvázal Knudovi jazyk a přiznal dívce, jak vroucně ji miluje a že žije jen tím, že se jednou stane jeho ženou. Mluvil a mluvil, a když domluvil, pustila Hanička, bledá jako smrt, jeho ruku a pronesla smutně:

„Nedělej nás nešťastnými, Knude! Budu ti vždy sestrou, na kterou se můžeš spolehnout. Ale ničím víc!“ A s ručkou na jeho žhavém čele pokračovala:

„Bůh nám dá síly k mnohému, avšak jen chceme-li sami!“

Vtom vstoupila do světnice její nevlastní matka.

„Knud je všechen zoufalý, že odjedu,“ obrátila se k ní Hanička. Přitom sklouzla její ruka na jinochovo rameno, takže to vypadalo, jako by spolu hovořili jenom o cestě a ničem jiném. Nakonec dodala:

„Buď přece muž! Buď hodný a rozumný jako tehdy pod vrbou, když jsme oba byli dětmi!“

A Knudovi jako by s těmi slovy zapadl kus světa, myšlenky mu poletovaly myslí, zmatené a bezmocné jako pírko ve větru. Zůstal, ač nevěděl, jestli jej zvali, ale přívětiví a hodní k němu byli. Hanička mu opět nabídla čaj a zase zpívala. Tentokrát ne staré písně, přesto však tak překrásné, že při nich srdce usedalo. Potom si dali sbohem. Knud k ní nevztáhl ruku, ale ona se jí jemně chopila:

„Popřeješ přece štěstí svojí sestře, můj dávný bratře!“

A usmívala se v slzách a slzy jí stékaly po tvářích, když opakovala: „Bratře!“

To mu ovšem mohlo hodně pomoci!

Nicméně takové bylo jejich rozloučení. Hanička odjela do Francie a Knud chodil sám po blátivých kodaňských ulicích. Ostatní tovaryši se ho ptali, proč je tak zadumán, a zvali ho s sebou na zábavy. Má přece mladou krev! I šel s nimi do tančírny, potkal mnoho krásných dívek, ale žádná nebyla jako Hanička. A tak tam, kde myslel, že by na ni mohl zapomenout, o to víc ožívala v jeho myšlenkách.

„Bůh nám dá síly k mnohému, avšak jen chceme-li sami,“ vzpomněl si na její slova. A jeho duše se zmocnila nábožná nálada a sepjal ruce. Housle tklivě hrály, krásné dívky se kolem něj točily, ale on se náhle ulekl, že je na místě, kam nemůže vzít Haničku, jež byla stále s ním v jeho srdci.

Vyšel ven, běžel ulicemi až k domu, kde bydlívala, ale byla tam tma, všude jen tma, prázdno a smutno. A svět šel po svém, nastávala zima i vody zamrzly – jako by se vše chystalo na skon. Ale zase zavládlo jaro a s první parolodí, kterou Knud uviděl odplouvat, zatoužil rovněž zmizet, uniknout odtud daleko, do širého světa, kamkoli, až na Francii.

I svázal si raneček a putoval bez přestání a bez oddechu. Teprve v německém Norimberku ho těkavost mysli opustila. V tom podivuhodném starém městě, kde všechny ulice běží, jak chtějí, a kde se domy s arkýři a věžičkami, podivně lomenými střechami a okapy v podobě draků a psů s dlouhými těly nesnaží stát v řadě.

Vkročil na náměstí a se zaujetím hleděl na vodotrysk zdobený kovovými postavami, biblickými i historickými, u něhož hezké služebné děvče nabíralo vodu. Nabídlo mu, aby se trochu občerstvil, a podarovalo ho růží, kterých mělo celou hrst, což se Knudovi zdálo dobrým znamením.

Z blízkého kostela k němu doléhal hlas varhan a zněly téměř tak jako v kostele v Kjöge. Vstoupil tedy do chrámu, v němž sluneční paprsky prosvítaly vysokými barevnými okny a mihotaly se mezi štíhlými kamennými sloupy, a nábožný pocit zmocnil se jeho myšlenek, klid zalil jeho nitro. Pak hledal a nalezl dobrého mistra, a tak zůstal v Norimberku a učil se řeči.

Tou dobou už byly staré hradební příkopy proměněny v svěží zelinářské zahrádky, ale vysoké zdi s těžkopádnými věžemi stály dosud. Provazník stáčel svoje provazy na trámoví táhnoucím se podél oněch zdí a všude, i z těch nejmenších prasklinek a otvůrků, vyrůstaly bezové keře a snášely své větve k nízkým domkům dole. V jednom z nich bydlel Knudův mistr, a tak i do jinochovy podkrovní komůrky nahlížel oknem bez. Knud zde vytrval celé léto a zimu, ale s jarem musel dál. Šeřík v plném květu voněl tak mocně jako v Kjöge, na zahradě jeho rodičů.

I přestěhoval se blíž do středu města, daleko od té podmanivé vůně. Líbilo se mu, že dílna nového mistra stojí těsně vedle starého zděného mostu nad neustále hučícím vodním mlýnem, a měl rád svou novou světničku, jejímž oknem mohl pozorovat prudkou řeku svíranou domy s chatrnými balkony, jež se užuž chystala strhnout s sebou.

Tady nerostly žádné bezy, dokonce ani žádné květináče nebyly v oknech vidět. Zato hned naproti, přitisknuta k domu, jako by se obávala, že i ji by mohl strhnout proud, nakláněla se nad řeku právě taková vrba, jako byly ty u potoka v Kjöge.

Stalo se tedy jenom to, že se přestěhoval od bezové matičky k vrbovému tatíčkovi. A ten strom způsoboval, že se po večerech cítil:

  

> „… tak Dánem v svém citu  
> v bílém měsíčním svitu!“

  

A nezapříčiňovalo to ani náhodou měsíční světlo, nýbrž jen a jen ona stará vrba, a opět neměl stání. Proč? Zeptej se vrby, zeptej se kvetoucího bezu!

I dal také tomuto norimberskému mistrovi sbohem, putoval dál a jako dosud s nikým nehovořil o Haničce. Hluboko v nitru skrýval svůj žal a všemožné paralely nacházel ve staré povídce o perníkových figurkách.

Nyní už věděl, proč měl panáček hořkou mandli na levé straně hrudi, on sám tam cítil podivnou příchuť hořkosti. A Hanička, vždy tak milá a usměvavá, byla jenom medovou panenkou.

Při tom pomyšlení jako by se mu řemen jeho uzlíčku ostřeji zařezával do těla a těžce dýchal. Rychle jej uvolnil, ale nic to nepomohlo. Teprve když před sebou spatřil vysoké hory, začal si zase uvědomovat, že svět je větší než jeho trápení, a se slzami v očích upřeně hleděl na Alpy, jež se mu zdály složenými křídly všehomíra.

Jednou se možná ta křídla zvednou a vezmou s sebou vznešené obrazy černých lesů, hučících vod, mraků a sněžných plání!

„Ano, jednou se tak jistě stane. V den posledního soudu zvedne svět svá obrovská křídla, vzlétne k Bohu a pukne jako bublina v jasných nebeských paprscích.

Ó, kdyby již nadešel poslední soud!“

Stále se ještě nedokázal smířit se svým osudem a dál putoval zemí připomínající v zeleni se topící ovocnou zahradu. Z dřevěných pavlačí domů kývaly naň dívky paličkující krajky, vrcholky hor zářily v rudém večerním slunci, a když spatřil průzračná jezera mezi stromy, tu vzpomínal na pobřeží, na záliv u Kjöge – a lítost, nikoli již bol, opanovala jeho srdce.

Také mohutný Rýn, který se jako jediná dlouhá sněhobílá vlna řítil a valil kupředu, jako by byl místem vzpomínek. Třepetaly se v mracích jako stužka duhy – vyvstávaly mu před očima jako vodní mlýn u Kjöge, kde se voda rovněž tříštila a hučela.

Rád by býval zůstal v tichém porýnském kraji, ale bylo tu příliš mnoho bezu a vrb – i kráčel ještě dál. Po uzounkých stezkách, jež se jako vlaštovčí hnízda lepily na skalní stěny, tam, kde prameny z horských velikánů s hukotem padaly do hloubky mlh, bílého bodláčí a alpských růží, šlapal sníh v teplém letním slunci.

Potom dal severním zemím vale a vstoupil mezi kaštanové stromy, vinice a kukuřičná pole. Pohoří tyčilo se jako zeď mezi ním a vzpomínkami a před ním leželo nádherné město Milán. Tam našel další práci. V dílně ctihodných starých manželů, kteří si brzy oblíbili zbožného tovaryše, který málo mluvil, ale o to více pracoval. Také Knudovi u nich bylo dobře. Zdálo se mu, že se Bůh smiloval a oprostil jeho srdce od těžkého břemene.

S radostí stoupával do věže mramorového chrámu, bílého jako sníh, který pokrýval v zimě jeho domovinu, a jakoby sestaveného z dalších špičatých věží a květinami i obrazy vyzdobených balustrád. Z každé špice a oblouku se na něj smály sochy a vysoko nad sebou měl modré nebe, zatímco pod ním se rozprostíralo město s rozlehlou lombardskou plání.

Tady také myslel na břečťanem obrostlé zdi hřbitova v Kjöge, leč netoužil po něm. V ústraní zdejších velebných hor chtěl být jednou pochován. Tak celý rok prožil v Miláně a byla tomu již tři léta, co odešel z domova. Jednou ho mistr vzal do města, ale ne do cirkusu, na šašky a krasojezdce, nýbrž do velké opery. A byl to stánek, který stál za podívání.

Sál měl sedm poschodí, ve všech byly hedvábné záclony a od podlahy až ke stropu seděly dámy nastrojené jako do plesu. I pánové byli v plném lesku a bylo tam takové světlo, jaké vydá jen nejjasnější sluneční zář. Potom zabouřila hudba ještě úchvatněji nežli v divadle v Kodani, ale tam zase byla Hanička, kdežto zde…

Jenže vtom se zvedla opona a – ach, na scéně jako kouzlem stála Hanička ve zlatě a hedvábí, se zlatou korunkou na hlavě. Zpívala jako anděl, kráčela ke kraji jeviště a usmívala se, jak jen ona dovedla, přímo na Knuda. Ubohý jinoch se chopil mistrovy ruky a zvolal:

„Hanička!“

Okolí nic neslyšelo, hudebníci hráli hodně hlasitě, jen mistr ukázal na potištěný list:

„Opravdu, jmenuje se Hanička!“

V programu stálo Haniččino jméno, takže to nebyl sen, a lidé v hledišti jásali, zasypávali Haničku květinami a vyvolávali ji znovu a znovu. Před divadlem se pak nahrnuli kolem jejího povozu, táhli jej ulicemi a Knud byl v čele toho davu.

Když dojeli k jejímu zářivě osvětlenému domu, protlačil se ke kočáru, z něhož Hanička vystoupila, a upřeně se zadíval do jejího spanilého obličeje. I ona mu pohlédla přímo do tváře, ale bylo vidět, že ho nepoznává. Jakýsi pán s hvězdou na prsou jí podal rámě – říkalo se, že jsou spolu zasnoubeni.

Potom šel Knud domů a zase si svázal svůj raneček. Tentokrát chtěl – a musel – zpátky do Kjöge, k bezu a ke všem vzpomínkám pod vrbu!

Prosili jej, aby zůstal, ale nic ho nemohlo udržet, ani to, že je tuze velká zima a že v horách napadlo mnoho sněhu. Byl si jist, že opřený o svoji hůl dokáže jít v kolejích vozů prorážejících cestu.

I kráčel, jak si předsevzal, horami vzhůru a zase dolů, hvězdy se nad ním rozsvěcovaly, ale dosud nespatřil jediné stavení. Hluboko v údolí se také zažehovaly hvězdy. Ve tmě to vypadalo, jako by se obloha klenula i pod nimi, a zatímco on se cítil stále slabší a nemocnější, hvězd v údolí přibývalo a nakonec bylo vidět, že se pohybují.

Pochopil, že jsou to světla ve vsi, dovlekl se k nim z posledních sil a několik dní zůstal, neboť jeho tělo nutně potřebovalo odpočinek a ošetření. Mezitím nastalo v údolí tání a s ním se na vesnické návsi objevil muž s flašinetem a hrál dánskou melodii.

To Knuda popohnalo k další cestě. Šel rychlým tempem, ba přímo spěchal, jako by měl strach, aby se dostal domů, než všichni zemřou. Ale s nikým nehovořil o pohnutkách své touhy, nikdo netušil, co ho souží, neboť o nejhlubší bolesti se nehovoří, ta nezajímá nikoho, ani přátele, a on navíc žádné neměl. Jako cizinec kráčel neznámými zeměmi domů. A za koho bude tam? V jediném dopise, který mu rodiče před rokem a dnem napsali, stálo:

„Ty nejsi pravý Dán jako my doma. My jsme jimi opravdu, ale ty máš rád jenom cizí kraje!“

Rodiče to mohli napsat – mohli si myslet, že ho znají, ale nebylo tomu tak. Byl právě večer, když se dostal na otevřenou silnici, a záhy začalo silně mrznout v krajině, jež znala pouze louky a pole a byla stále rovinatější. Po chvíli však spatřil u cesty velikou vrbu a vše opět vypadalo jako v Dánsku!

Uložil pod strom své unavené tělo, oči se mu zavíraly, hlava točila, ale ještě vnímal, že k němu vrba nachyluje větve jako starý silný muž. Že sám vrbový tatíček jej zvedá a nese na mohutných ramenou unaveného syna dánské země k široširému pobřeží u města Kjöge.

Ano, byla to vrba ze zahrady, kde si jako dítě hrával, která vyšla do světa, aby jej hledala. A nyní byl nalezen a odnesen k potoku, kde stála Hanička se zlatou korunkou na hlavě, tak jak ji naposledy spatřil.

„Buď vítán!“ radostně volala. A srdečně jej vítali také medoví perníkoví panáci, mužíček a slečinka. Vyhlíželi mnohem víc jako lidé, jinak než v dobách dětství, prošli rovněž velkou změnou.

„Díky! Vřelé díky!“ pravili a hrdě ukazovali Knudovi svou neposkvrněnou přední stranu. „To tys uvolnil naše jazyky! Tys nás poučil, že se nemáme bát vyslovit svoje myšlenky, protože jinak jsou k ničemu! A nyní se z nich přece něco vyklubalo! Jsme zasnoubeni!“

Vzali se za ruce a vypadali i zezadu velmi obstojně, jak tak kráčeli ulicemi Kjöge, a bylo vidět, že míří rovnou do kjögského kostela. Knud i Hanička šli za nimi, také ruku v ruce. Kostel stál tam, kde vždycky, a jako dřív měl červené zdi krásně porostlé svěžím břečťanem. Kostelní dveře se před oběma dvojicemi otevřely dokořán a varhany hřměly, když překračovaly práh chrámu.

„Panstvo napřed,“ řekl ceremoniář, „pak teprve perníkoví panáci!“

V tom pořadí tedy vstoupili všichni do kostela a klekli před oltář. Hanička naklonila hlavu ke Knudovi a chladné slzy se jí řinuly z očí, to led roztával v jejím srdci silou jeho lásky.

A jak ty slzy padaly na Knudovy žhoucí tváře, probudil se a viděl, že sedí pod starou vrbou v cizí zemi a ledové kroupy z temných mraků bičují jeho obličej.

„Stejně to byla nejkrásnější hodina mého života,“ pravil, „i když to byl jenom sen. Bože, dej, ať jej sním dál!“

Zavřel oči a znova usnul. Do rána napadlo tolik sněhu, že jej zavál po pás, ale on stále ještě snil. Až venkované míjející vrbu cestou do kostela našli pod ní zmrzlé tělo ševcovského tovaryše.

[^6]: Slavnostní přijetí za dospělého člena církve (evangelické), biřmování. _Pozn. red._

[^7]: Obuvnická nit. _Pozn. red._
