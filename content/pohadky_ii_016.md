---
title: "Skřítek u\_hokynáře"
contentType: prose
---

Byl jeden student, který bydlel v podkrovní komůrce a neměl vůbec žádný majetek. A byl jeden hokynář, jemuž patřil dům i se studentovou světničkou.

Tomu zůstával věrný malý skřítek, protože od něj dostával vždy na Štědrý večer mísu máslem maštěné kaše. Pro tu trochu kaše hokynáře neubylo, a tak se skřítek ochotně v krámě zabydlel.

Jednoho dne vstoupil do hokynářství student. Protože neměl koho poslat, vypravil se sám pro několik svíček a kousek sýra. Vstoupil zadním vchodem, a když obdržel, co potřeboval, zaplatil. Hokynář mu pokývl na dobrou noc a hokynářova žena učinila stejně, i když svým založením dovedla víc než jen kývat na pozdrav!

Student pokynul rovněž a pak se zastavil, neboť mu nedalo, aby si neprohlédl kus papíru, do něhož byl sýr zabalený. A hle, byl to list vytržený ze staré knihy. Z knihy, která neměla být nikdy roztrhána, protože i z toho jednoho kusu papíru bylo vidět, že jde o sbírku poezie.

„Leží toho tady ještě víc!“ povšiml si jeho zaujetí hokynář. „Dostal jsem to od jedné staré ženy za trochu kávy. Dáte-li mi osm haléřů, je zbytek váš.“

„Díky,“ řekl student. „Ale jestli mohu, vzal bych si to místo sýra! Rád se spokojím jen s chlebem a máslem. Vždyť by bylo hříšné, kdyby se měla taková kniha zničit. Vy jste znamenitý a praktický muž, ale poezii nerozumíte víc než tahle bečka.“

Ten výraz nebyl právě zdvořilý, zvláště vůči hokynáři. Ale muž se smál, i student se smál, protože to oba brali jenom jaksi žertem. Pouze skřítek se hněval, že si někdo dovolil říci něco takového kupci, jenž byl domácím pánem a prodával to nejlepší máslo.

Když nastala noc, v krámě stáhli roletu a všichni kromě studenta ulehli do postele, vešel skřítek dovnitř, popadl výřečnost, již hokyně ve spaní nepotřebovala, a v tu chvíli byl každý předmět, na který ji postavil, obdarován hlasem a mohl vyslovovat myšlenky a city právě tak dobře jako paní. Vždy to ale jen jednomu bylo dovoleno, což bylo správné, neboť jinak by všechny věci hovořily najednou.

Jako první položil skřítek vyřídilku na sud, do něhož byly odkládány staré noviny.

„Je to pravda pravdoucí,“ tázal se, „že nevíte, co je to poezie?“

„A to já zas vím,“ opáčil sud. „To je takové to čtení v dolní části novin. Většinou se odstřihuje, přesto myslím, že ho mám v sobě víc než student, ač jsem pouhopouhá hokynářská bečka.“

Pak skřítek položil vyřídilku na kávový mlýnek a měli byste slyšet, jak ten spustil! Potom ji postavil na máselnici a hned zase na zásuvku na peníze. Každý z nich byl stejného mínění jako sud – a na čem se shodla většina, to bylo nutné respektovat.

„Nyní to student schytá!“ pravil skřítek. Docela tiše vyběhl po kuchyňských schodech nahoru a kráčel ke komůrce, kterou student obýval.

Dveřmi prosvítalo světlo, a když se skřítek podíval klíčovou dírkou, spatřil, že si mladík čte v roztrhané knize, kterou objevil dole. A jak zvláštní světlo uvnitř bylo! Z knihy vyzařoval jediný paprsek, ale ten se najednou začal proměňovat v kmen, v mocný strom, jenž se zvedal do výše. Záhy se nad studentem doširoka rozprostíral a každý jeho list se svěže zelenal, každý květ byla půvabná dívčí hlavinka, jejíž oči byly jednou temné a jiskřivé, jindy modré a plné obdivuhodného jasu. Každý plod byla zářící hvězda a zněl tu zpěv i zvuky nebývalé krásy.

Takové krásy, jakou si malý skřítek ani nedovedl představit!

I zůstal stát na špičkách, díval se a naslouchal, dokud se uvnitř nerozprostřela tma. To student zhasl svoji lampu a uložil se ke spánku. Ale náš malý skřítek tu dosud stál, neboť zpěv uvnitř zněl stále tak něžně a vroucně, jako by měl být rozkošnou ukolébavkou pro spícího mladého muže.

„Je tady překrásně!“ pravil malý skřítek. „Toho bych se nenadál! Myslím, že se k studentovi přestěhuju!“

Ale pak přemýšlel dál a dál – a nakonec vzdychl:

„Student však nemá žádnou kaši!“

I šel – ano, vrátil se zase dolů k hokynáři.

A bylo moc dobře, že se vrátil, neboť bečka mezitím spotřebovala téměř celou paninu vyřídilku. Její horní bachratá polovina již přednesla výčet všeho, co obsahovala, a nyní se bečka chystala obrátit, aby totéž mohla učinit polovina dolní. Leč tu přišel skřítek a odnesl vyřídilku zpátky majitelce. Přesto celý krám – od zásuvky na peníze až k otýpkám dříví – měl od té doby o bečce vysoké mínění. Všechny předměty si jí vážily a důvěřovaly jí do té míry, že kdykoli hokynář četl večer ve svých novinách umělecké a divadelní zprávy, věřily, že pocházejí z jejího nitra.

Ale malý skřítek již nesedal s nimi, už nenaslouchal všem těm moudrostem a rozumům dole. Nikoli, jakmile zazářilo světlo v podkrovní komůrce, změnily se jeho paprsky jako kouzlem v silná kotevní lana, která ho k sobě přitahovala.

Musel nahoru, musel se dívat klíčovou dírkou, jíž jako by k němu proudilo cosi velikého. Měl pocit, že je na vzdutém moři, přes něž Bůh v bouři kráčí, a propukal v pláč, aniž věděl, proč pláče, ale bylo v tom pláči cosi blahodárného. Podobně by se asi cítil, kdyby mohl sedět vedle studenta pod stromem. To však nebylo možné – musel se spokojit s klíčovou dírkou.

Před ní v té studené chodbě stál, i když se podzimní nečas proháněl vikýřem a bylo chladno, tak chladno. Ale to pocítil, teprve když světlo v podkrovní komůrce zhaslo a zvuky začaly zmírat v hukotu větru. Hu! Tu mu byla zima a rychle spěchal zpět do svého teplého koutku.

Tam bylo milo a útulno, a když přišla vánoční kaše štědře máslem maštěná – byl hokynář zase mistr.

Jenže o půlnoci vzbudil skřítka hřmot okenic, do nichž lidé zvenčí bušili, hlasitě volajíce, že hoří. Ponocný troubil na poplach, v celé ulici bylo jasno jako ve dne, ale hořelo v tomto domě, či u sousedů? Ptali se všichni zděšeně a hokynářova paní byla tak zmatena, že si vyndala z uší zlaté náušnice a strčila je do kapsy, aby jí aspoň něco zbylo. Hokynář běžel pro své cenné papíry a služka pro hedvábnou pláštěnku, na kterou si tak předlouhou dobu šetřila.

Každý se snažil zachránit, co měl za nejcennější, a totéž chtěl i náš malý skřítek.

Několika skoky překonal schody a vřítil se do podkrovní světničky. Když spatřil, že student stojí u otevřeného okna a pokojně hledí na oheň, který šlehal ze sousedního statku, chmátl po podivné knize, jež ležela na stole, strčil ji do své červené čapky a pevně ji sevřel oběma rukama.

Největší vzácnost byla zachráněna a skřítek honem spěchal dál. Utíkal s knihou na půdu, odtud vylezl až na špičku komína a tam seděl, osvětlen hořícím domem naproti, a stále oběma rukama tiskl červenou čapku, do níž uložil svůj poklad. Teď už věděl, jak je to s jeho srdcem a komu vlastně patří.

Pak byl oheň uhašen, skřítkovo nitro se opět zklidnilo a on rozvážně pravil:

„Budu patřit oběma! Nemohu se přece od hokynáře úplně odloučit, už pro tu jeho kaši!“

A to bylo lidské, ne? My ostatní se přece také neobejdeme bez hokynáře – a jeho kaše.
