---
title: Nejneuvěřitelnější věc
contentType: prose
---

  

Kdo vykoná nejneuvěřitelnější věc, dostane královu dceru a půl království.

Mladí, ale i staří, jak to uslyšeli, napínali svoje myšlenky a svaly. Dva se ujedli k smrti a jeden se upil. Všichni tři byli přesvědčeni, že dělají tu nejneuvěřitelnější věc, ale takhle to probíhat nemělo. Malí uličníci zase pokládali za nejneuvěřitelnější plivnout si na záda a honem to pilně cvičili, neboť v určitý den se mělo ukázat, co si kdo připravil, a soudcovská lavice byla pestrá.

Seděli v ní děti od tří let věku, ale i dospělí lidé. Před sebou měli celou sbírku neuvěřitelných věcí, brzy se však shodli a označili za nejneuvěřitelnější velké skříňové hodiny s živými obrazy, které ukazovaly, co hodiny bily. Celých dvanáct představení s pohyblivými figurami, zpěvy a řečmi tu bylo k vidění!

„To je ta nejneuvěřitelnější věc!“ říkali i ostatní lidé.

A hodiny odbily jednu – a Mojžíš stál na hoře a vpisoval do desky první Boží přikázání:

„V jednoho Boha věřit budeš.“

Hodiny bily dvě – a v rajské zahradě se setkali Adam a Eva, šťastni, ač neměli ani šatník, ale oni jej vlastně nepotřebovali.

Ve tři hodiny se ukázali tři králové, jeden s tváří sluncem dočerna opálenou. Přišli s kadidlem a drahocennými dary.

Když hodiny začaly bít čtyři, přišly roční doby. Jaro s kukačkou na svěžím výhonku bukové ratolesti, léto s kobylkou na zralém žitném klasu, podzim s opuštěným čapím hnízdem a zima se starým havranem, který dovedl vyprávět příběhy v koutku u kamen.

Sotva hodiny odbily pět, zjevilo se pět smyslů. Zrak jako zhotovitel brýlí, sluch coby kotlář, čich provázely fialky a mařinka, chuť představoval kuchař a cit funebrák[^20] se smutečním fáborem až na paty.

Potom hodiny odbily šest, hráč u stolu hodil kostku a ta se obrátila vzhůru stranou se šesti puntíky. Sedm úderů připomínalo sedm dnů v týdnu či sedm smrtelných hříchů – na tom se lidé neshodli, neboť obojí spolu souviselo tak těsně, že se to nedalo snadno rozeznat. V osm vystoupil sbor mnichů s osmihlasým zpěvem.

Devět úderů přivedlo devět Múz. Jedna z nich byla bohyní astronomie, druhá bohyní historie a ostatek náležel divadlu.

Deset úderů přivedlo zpět Mojžíše a v deskách zákona stálo již všech deset přikázání.

Jako další vhopkovala skupinka malých chlapců a dívek a hráli hru, při které zpívali:

„Málo nás, málo nás, pojď, ať je nás jedenáct!“

A hodiny bily jedenáct. Nakonec odbily dvanáct a ponocný v plášti a s píkou[^21] zazpíval dávnou píseň všech ponocných:

> „O půlnoční hodině  
> narodil se Spasitel náš  
> svaté rodině.“

A zatímco zpíval, vyrůstaly kolem něj růže a měnily se v hlavy andělů vznášejících se na křídlech duhových barev.

Bylo to překrásné, na pohled i na poslech. Krásné jako celek, jako výjimečné umělecké dílo, jako nejneuvěřitelnější věc, říkali všichni a umělec byl mladý muž dobrého srdce, dětsky veselé mysli, věrný přátelům a podporující své chudé rodiče. Věru si zasloužil princeznu i půl království.

V den rozhodování bylo město v plném lesku a princezna seděla na trůně, do něhož dali nové žíně, což ovšem neznamenalo, že se cítila pohodlněji. Soudcové se rozhlíželi kolem sebe, vrhali poťouchlé pohledy na toho, jenž měl zvítězit, ale on stál směle s jiskrou v oku. Jeho štěstí bylo jisté, vykonal nejneuvěřitelnější věc.

„Nikoli, tu nyní vykonám já!“ zvolal dlouhý kostnatý habán.

Rozehnal se obrovskou sekerou po uměleckém díle a – prask, rup, bum! Z hodin zbyly jen třísky, kolečka a pera se rozběhla po podlaze, všechno bylo zničeno!

„To jsem dokázal já!“ pravil muž. „Můj čin zničil tvůrce a jeho výtvor najednou. Já jsem udělal nejneuvěřitelnější věc!“

„Zničit takové umělecké dílo!“ přitakávali soudci. „To je vskutku to nejneuvěřitelnější!“

A protože celé město říkalo totéž, měl dostat princeznu a půl království, neboť zákon je zákon, i kdyby byl sebeneuvěřitelnější. Z hradeb a věží byla vytroubena svatba, z čehož králova dcera neměla žádnou radost, přesto vypadala půvabně a byla nádherně oblečena. Pozdě navečer, kdy se to nejlíp vyjímá, se kostel rozzářil spoustou světel a urozené slečny zpívaly a vedly nevěstu, rovněž rytíři zpívali a vedli ženicha. Šel zpříma, jako by ho nic nemohlo zlomit.

Vtom zpěv ustal, rozhostilo se ticho, že by bylo slyšet, kdyby špendlík upadl na zem, a uprostřed toho ticha se s velkým lomozem rozlétly vysoké kostelní dveře a – bum, bum! – vstoupily hodiny, prošly mezi shromážděnými lidmi a postavily se mezi ženicha a nevěstu. Mrtví lidé již nemohou povstat, to víme velmi dobře, ale umělecké dílo může chodit, pokud pouze jeho tělo bylo rozbito na kusy, nikoli jeho duch.

Dílo mladého umělce tu tedy stálo stejně živé, celé a nedotčené jako na výstavě a údery hodin zněly jeden za druhým – až do dvanácti, ba i jednotlivé postavy se objevovaly. Jako první přišel Mojžíš a s čelem jakoby žhnoucím ohnivými plameny hodil těžké kamenné desky zákona ženichovi na nohy a připoutal jej tak k podlaze chrámu. „Nemohu je zvednout!“ pravil. „Urazil jsi mi ruce, proto stůj, jak stojíš!“

A po Mojžíšovi přišli Adam a Eva, mudrci z Východu a čtyři roční doby, každý mu řekl:

„Styď se!“

Ale on se nestyděl.

Také všechny postavy, které se při dalších úderech měly ukazovat, vystoupily z hodin a všechny dorůstaly strašlivé velikosti, takže se zdálo, že tu již není místo pro skutečné lidi. A když se při posledním, dvanáctém úderu zjevil ponocný v plášti a s píkou, nastal podivný šum. Kráčel přímo k ženichovi a rozehnal se píkou proti jeho čelu.

„Ránu za ránu!“ pravil. „Nyní jsme pomstěni a mistr též!“

Potom celé umělecké dílo opět zmizelo. Ale světla v kostele se proměnila ve velké zářící květy, pozlacené hvězdy pod stropem vysílaly dlouhé a jasné paprsky a varhany se samy od sebe rozezvučely.

Všichni říkali, že to byla nejneuvěřitelnější věc, kterou zažili, a princezna řekla:

„Tak ať patřím tomu pravému! Ten, jenž zhotovil umělecké dílo, ať je mým manželem a pánem!“

A protože byl také v kostele, všechen lid ho k oltáři doprovázel, všichni se radovali a všichni mu žehnali. Nebylo tu žádného závistníka – a to bylo nejneuvěřitelnější!

[^20]: Pohřební zřízenec. _Pozn. red._

[^21]: Bodná zbraň. _Pozn. red._
