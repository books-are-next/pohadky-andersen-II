<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Návrší skřítků">
    <meta name="apple-mobile-web-app-capable" content="yes">
    <title>Návrší skřítků</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./pohadky_ii_008.html">
    <link rel="next" href="./pohadky_ii_010.html">
    <meta name="nb-order" content="5">
    <link rel="self" href="pohadky_ii_009.html">
    <meta name="nb-identifier" content="andersen-pohadky-ii-2bcf040">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2089" data-nb-chars="12203">
    <nav role="doc-toc">
      <ul class="plain section">
        <li><a href="pohadky_ii_005.html">Rajská zahrada</a></li>
        <li><a href="pohadky_ii_006.html">Pohanka</a></li>
        <li><a href="pohadky_ii_007.html">Anděl</a></li>
        <li><a href="pohadky_ii_008.html">Obrázek z hradeb</a></li>
        <li><a href="pohadky_ii_009.html">Návrší skřítků</a></li>
        <li><a href="pohadky_ii_010.html">Děvčátko se sirkami</a></li>
        <li><a href="pohadky_ii_011.html">Sousedé</a></li>
        <li><a href="pohadky_ii_012.html">Límec</a></li>
        <li><a href="pohadky_ii_013.html">V poslední den</a></li>
        <li><a href="pohadky_ii_014.html">Nejkrásnější růže na světě</a></li>
        <li><a href="pohadky_ii_015.html">Žal srdce</a></li>
        <li><a href="pohadky_ii_016.html">Skřítek u hokynáře</a></li>
        <li><a href="pohadky_ii_017.html">Za tisíc let</a></li>
        <li><a href="pohadky_ii_018.html">Pod vrbou</a></li>
        <li><a href="pohadky_ii_019.html">Poslední perla</a></li>
        <li><a href="pohadky_ii_020.html">Dvě panny</a></li>
        <li><a href="pohadky_ii_021.html">Na konci moře</a></li>
        <li><a href="pohadky_ii_022.html">Jakoubek a Kristýnka</a></li>
        <li><a href="pohadky_ii_023.html">Něco</a></li>
        <li><a href="pohadky_ii_024.html">Hlásný Ole</a>
          <ol class="headings-toc">
            <li><a href="pohadky_ii_024.html#první-návštěva">První návštěva</a></li>
            <li><a href="pohadky_ii_024.html#druhá-návštěva">Druhá návštěva</a></li>
          </ol>
        </li>
        <li><a href="pohadky_ii_025.html">Slabikář</a></li>
        <li><a href="pohadky_ii_026.html">Dcera krále močálů</a></li>
        <li><a href="pohadky_ii_027.html">Zvonivá tůň</a></li>
        <li><a href="pohadky_ii_028.html">Anna Bětka</a></li>
        <li><a href="pohadky_ii_029.html">Krásná!</a></li>
        <li><a href="pohadky_ii_030.html">Motýl</a></li>
        <li><a href="pohadky_ii_031.html">Psyche</a></li>
        <li><a href="pohadky_ii_032.html">Šnek a růžový keř</a></li>
        <li><a href="pohadky_ii_033.html">Bludičky jsou ve městě, řekla čarodějnice</a></li>
        <li><a href="pohadky_ii_034.html">Větrný mlýn</a></li>
        <li><a href="pohadky_ii_035.html">Petr, Petřík a Petříček</a></li>
        <li><a href="pohadky_ii_036.html">Domovníkův syn</a></li>
        <li><a href="pohadky_ii_037.html">Povídka slunečního paprsku</a></li>
        <li><a href="pohadky_ii_038.html">Husopaska Markétka a její rodina</a></li>
        <li><a href="pohadky_ii_039.html">Nejneuvěřitelnější věc</a></li>
        <li><a href="pohadky_ii_040.html">Štěstí může ležet v dřívku</a></li>
        <li><a href="pohadky_ii_041.html">Dny v týdnu</a></li>
        <li><a href="pohadky_ii_042.html">Svíčky</a></li>
        <li><a href="pohadky_ii_043.html">Velký mořský had</a></li>
        <li><a href="pohadky_ii_044.html">Klíč od vrat</a></li>
        <li><a href="pohadky_ii_045.html">O tetce Zubybol</a>
          <ol class="headings-toc">
            <li><a href="pohadky_ii_045.html#i">I</a></li>
            <li><a href="pohadky_ii_045.html#ii">II</a></li>
            <li><a href="pohadky_ii_045.html#iii">III</a></li>
            <li><a href="pohadky_ii_045.html#iv">IV</a></li>
          </ol>
        </li>
        <li><a href="pohadky_ii_046.html">Zelenáčci</a></li>
        <li><a href="pohadky_ii_047.html">Dva ostrůvky</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pohadky_ii_008.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="14"><span class="idea" data-nb-ref-number="1" id="idea1" data-nb-words="2" data-nb-chars="14">Návrší skřítků</span></h1>
        <section>
          <p class="chunk" data-nb-ref-number="2" data-nb-words="16" data-nb-chars="117"><span class="idea" data-nb-ref-number="2" id="idea2" data-nb-words="16" data-nb-chars="117">Po&nbsp;rozpukané kůře starého stromu pobíhalo několik mrštných ještěrek. Rozuměly si&nbsp;dobře, neboť hovořily ještěrčí řečí.</span></p>
          <p class="chunk" data-nb-ref-number="3" data-nb-words="39" data-nb-chars="204"><span class="idea" data-nb-ref-number="3" id="idea3" data-nb-words="39" data-nb-chars="204">„No ne, to&nbsp;je&nbsp;ale hluku a&nbsp;spěchu na&nbsp;starém dobrém návrší skřítků!“ řekla jedna z&nbsp;nich. „Pro samý rámus jsem celé dvě noci skoro oka nezamhouřila. Stejně mi&nbsp;bývá, jenom když mě&nbsp;bolí zuby&nbsp;– to&nbsp;také nespím!“</span></p>
          <p class="chunk" data-nb-ref-number="4" data-nb-words="36" data-nb-chars="222"><span class="idea" data-nb-ref-number="4" id="idea4" data-nb-words="36" data-nb-chars="222">„Docela určitě se&nbsp;něco děje!“ pravila druhá ještěrka. „Nechávají stát návrší na&nbsp;čtyřech sloupech až&nbsp;do&nbsp;kuropění, aby pořádně vyvětralo, a&nbsp;rusalky se&nbsp;učí novým tancům, jak lze poznat dle dupotu. Něco se&nbsp;tam zkrátka chystá!“</span></p>
          <p class="chunk" data-nb-ref-number="5" data-nb-words="26" data-nb-chars="152"><span class="idea" data-nb-ref-number="5" id="idea5" data-nb-words="26" data-nb-chars="152">„Tím si&nbsp;můžete být jisté. I&nbsp;žížala, s&nbsp;níž jsem nedávno rozmlouvala a&nbsp;k&nbsp;níž mě&nbsp;váže jakýsi příbuzenský vztah, to&nbsp;potvrdila,“ připojila se&nbsp;třetí ještěrka.</span></p>
          <p class="chunk" data-nb-ref-number="6" data-nb-words="76" data-nb-chars="462"><span class="idea" data-nb-ref-number="6" id="idea6" data-nb-words="76" data-nb-chars="462">„Přicházela rovnou z&nbsp;návrší, kde po&nbsp;několik dní a&nbsp;nocí hrabala, a&nbsp;věděla toho dost. Vidět nemůže to&nbsp;ubohé zvíře, ale cítí a&nbsp;slyší docela dobře. Takže&nbsp;– na&nbsp;návrší skřítků očekávají cizince. Vznešené cizince! Víc nedovedla žížala povědět, neboť to&nbsp;sama netušila, ale všechny bludičky dostaly rozkaz, aby se&nbsp;účastnily pochodňového průvodu, jak tomu říkají. A&nbsp;zlaté a&nbsp;stříbrné nádobí, jehož je&nbsp;návrší plné, se&nbsp;čistí a&nbsp;leští, aby se&nbsp;pěkně vyjímalo v&nbsp;měsíčním světle.“</span></p>
          <p class="chunk" data-nb-ref-number="7" data-nb-words="32" data-nb-chars="176"><span class="idea" data-nb-ref-number="7" id="idea7" data-nb-words="32" data-nb-chars="176">„Kdo to&nbsp;jen může být&nbsp;– ti&nbsp;cizinci?“ vrtalo hlavou všem ještěrkám a&nbsp;jedna přes druhou vykřikovaly: „Co se&nbsp;tam asi připravuje? Slyšte, jaký je&nbsp;tam hluk! Slyšte, jaký je&nbsp;tam šum!“</span></p>
          <p class="chunk" data-nb-ref-number="8" data-nb-words="46" data-nb-chars="258"><span class="idea" data-nb-ref-number="8" id="idea8" data-nb-words="46" data-nb-chars="258">A&nbsp;vtom se&nbsp;návrší skřítků otevřelo a&nbsp;z&nbsp;něj vyběhla postarší rusalka s&nbsp;nahými zády, ale jinak velmi slušně oblečená. Byla to&nbsp;hospodyně krále skřítků, říkalo se, že&nbsp;snad i&nbsp;jeho vzdálená příbuzná. Na&nbsp;čele měla jantarové srdce a&nbsp;nohy se&nbsp;jí&nbsp;jen míhaly: Cupy, cupy!</span></p>
          <p class="chunk" data-nb-ref-number="9" data-nb-words="12" data-nb-chars="61"><span class="idea" data-nb-ref-number="9" id="idea9" data-nb-words="12" data-nb-chars="61">Utíkala jako vítr a&nbsp;přímo dolů&nbsp;– do&nbsp;močálu k&nbsp;příteli lelkovi.</span></p>
          <p class="chunk" data-nb-ref-number="10" data-nb-words="45" data-nb-chars="282"><span class="idea" data-nb-ref-number="10" id="idea10" data-nb-words="45" data-nb-chars="282">„Zveme vás na&nbsp;dnešní večer do&nbsp;našeho návrší,“ řekla, „ale nechtěl byste nám dříve prokázat velkou službu a&nbsp;vzít na&nbsp;sebe sezvání hostí? Pomozte něčím, když sám nemáte domácnost! Navštíví nás několik náramně vznešených šotků. Ti&nbsp;již něco znamenají, proto se&nbsp;chce král skřítků ukázat!“</span></p>
          <p class="chunk" data-nb-ref-number="11" data-nb-words="7" data-nb-chars="35"><span class="idea" data-nb-ref-number="11" id="idea11" data-nb-words="7" data-nb-chars="35">„A&nbsp;koho mám pozvat?“ ptal se&nbsp;lelek.</span></p>
          <p class="chunk" data-nb-ref-number="12" data-nb-words="138" data-nb-chars="824"><span class="idea" data-nb-ref-number="12" id="idea12" data-nb-words="138" data-nb-chars="824">„K&nbsp;velkému plesu může přijít třeba celý les, ba&nbsp;i&nbsp;lidé, pokud umí hovořit ze&nbsp;spaní anebo si&nbsp;trochu počínat podle našeho způsobu. Pro slavnostní hostinu však budeme přísně vybírat, neboť tam chceme mít jenom osoby nejvzácnější. Přela jsem se&nbsp;o&nbsp;to s&nbsp;králem. A&nbsp;nadále jsem toho názoru, že&nbsp;bychom neměli povolit přístup strašidlům. Mořský muž a&nbsp;jeho dcery by&nbsp;ovšem měli být mezi prvními pozvanými. Všichni víme, že&nbsp;neradi vycházejí na&nbsp;souš, ale posadíme-li každého z&nbsp;nich na&nbsp;mokrý kámen nebo na&nbsp;něco ještě lepšího, soudím, že&nbsp;tentokrát neodřeknou. A&nbsp;také všechny zasloužilé šotky první třídy s&nbsp;ohonem, trpaslíky a&nbsp;pidimužíky bychom tam měli mít, a&nbsp;nelze opomenout ani vlkodlaka, dědky a&nbsp;zmetky. Ti&nbsp;sice patří k&nbsp;duchovenstvu, nejsou jako našinci, ale to&nbsp;je&nbsp;jenom jejich úřadem, jinak jsou s&nbsp;námi příbuzní a&nbsp;často nás navštěvují.“</span></p>
          <p class="chunk" data-nb-ref-number="13" data-nb-words="49" data-nb-chars="282"><span class="idea" data-nb-ref-number="13" id="idea13" data-nb-words="49" data-nb-chars="282">„Platí!“ řekl lelek. Rychle odlétl, aby to&nbsp;všechno stačil, a&nbsp;hospodyně obrátila kroky k&nbsp;domovu. Rusalky již zaplnily prostor před návrším a&nbsp;tančily se&nbsp;závoji utkanými z&nbsp;jemné mlhy a&nbsp;bílé měsíční záře. Vypadalo to&nbsp;krásně a&nbsp;určitě by&nbsp;se&nbsp;to&nbsp;líbilo každému, kdo se&nbsp;o&nbsp;takové věci zajímá.</span></p>
          <p class="chunk" data-nb-ref-number="14" data-nb-words="75" data-nb-chars="506"><span class="idea" data-nb-ref-number="14" id="idea14" data-nb-words="75" data-nb-chars="506">Uvnitř návrší byl slavnostně vyzdoben velký sál. Podlaha umytá měsíční září a&nbsp;zdi natřené čarovným sádlem, to&nbsp;vše se&nbsp;lesklo ve&nbsp;světle svící jako lístky tulipánu. Kuchyně byla plná žab na&nbsp;špejlích, šnečích budek nadívaných dětskými prstíčky, pikantního salátu ze&nbsp;semínek lišejníků, vlhkých myších rypáčků a&nbsp;bolehlavu. Nechybělo ani řízné pivo z&nbsp;hastrmanova pivovarnictví a&nbsp;perlivé víno skladované v&nbsp;klenutých hrobkách, všechno velmi dobré jakosti. Rezavé hřebíky a&nbsp;sklo z&nbsp;kostelních oken sloužily za&nbsp;pečivo.</span></p>
          <p class="chunk" data-nb-ref-number="15" data-nb-words="45" data-nb-chars="271"><span class="idea" data-nb-ref-number="15" id="idea15" data-nb-words="45" data-nb-chars="271">Stařičký král skřítků nechal svoji vzácnou korunu vyleštit práškem z&nbsp;rozdrolené břidlice, a&nbsp;to z&nbsp;břidlice rtuťové, kterou si&nbsp;ani král nedokáže opatřit lehce, a&nbsp;v&nbsp;ložnici pověsili nové záclony a&nbsp;připevnili je&nbsp;hlemýždími růžky. No, říkám vám i&nbsp;já, bylo to&nbsp;ruchu a&nbsp;pobíhání!</span></p>
          <p class="chunk" data-nb-ref-number="16" data-nb-words="22" data-nb-chars="133"><span class="idea" data-nb-ref-number="16" id="idea16" data-nb-words="22" data-nb-chars="133">„Tak a&nbsp;teď ještě všechno vykuřte pálenými žíněmi a&nbsp;štětinami a&nbsp;pak snad konečně budeme se&nbsp;vším hotovi!“ pokývla hlavou stará rusalka.</span></p>
          <p class="chunk" data-nb-ref-number="17" data-nb-words="5" data-nb-chars="35"><span class="idea" data-nb-ref-number="17" id="idea17" data-nb-words="5" data-nb-chars="35">A&nbsp;nejmenší králova dcera vyzvídala:</span></p>
          <p class="chunk" data-nb-ref-number="18" data-nb-words="10" data-nb-chars="63"><span class="idea" data-nb-ref-number="18" id="idea18" data-nb-words="10" data-nb-chars="63">„Drahý tatínku! Dozvíme se&nbsp;nyní, kdo jsou ti&nbsp;vznešení cizinci?“</span></p>
          <p class="chunk" data-nb-ref-number="19" data-nb-words="153" data-nb-chars="854"><span class="idea" data-nb-ref-number="19" id="idea19" data-nb-words="153" data-nb-chars="854">„Že se&nbsp;ptáš ty,“ odvětil král, „tedy to&nbsp;prozradím. Tvoje starší sestry nechť se&nbsp;chystají ke&nbsp;svatební hostině, neboť zcela jistě obě dvě provdám. Můj vrstevník, šotek z&nbsp;Norska, ten, který bydlí ve&nbsp;starých doverských útesech a&nbsp;má mnoho zámků z&nbsp;granitových balvanů a&nbsp;zlaté doly, jež jsou lepší, než by&nbsp;kdo myslel, přichází k&nbsp;nám se&nbsp;svými dvěma chlapci. Doufá, že&nbsp;si&nbsp;tu&nbsp;vyhledají nevěsty. Nu, a&nbsp;ten skalní šotek je&nbsp;takový opravdu poctivý norský dědouš, veselý a&nbsp;upřímný. Znám jej ještě ze&nbsp;starých časů. Připili jsme si&nbsp;a&nbsp;pobratřili se&nbsp;spolu, když si&nbsp;sem dolů přijel pro ženu. Už&nbsp;zemřela, byla to&nbsp;dcera skalního krále v&nbsp;Möen. Ó, jak se&nbsp;těším na&nbsp;toho norského dědouška! O&nbsp;jeho synech se&nbsp;říká, že&nbsp;jsou to&nbsp;nezpůsobní a&nbsp;nadutí výrostkové, ale snad se&nbsp;jim činí bezpráví. Či&nbsp;se&nbsp;snad polepší, až&nbsp;se&nbsp;trochu umoudří. Prozatím jim ukažte aspoň vy, co&nbsp;se&nbsp;sluší a&nbsp;patří!“</span></p>
          <p class="chunk" data-nb-ref-number="20" data-nb-words="8" data-nb-chars="39"><span class="idea" data-nb-ref-number="20" id="idea20" data-nb-words="8" data-nb-chars="39">„A&nbsp;kdy dorazí?“ zeptala se&nbsp;jiná z&nbsp;dcer.</span></p>
          <p class="chunk" data-nb-ref-number="21" data-nb-words="39" data-nb-chars="221"><span class="idea" data-nb-ref-number="21" id="idea21" data-nb-words="39" data-nb-chars="221">„To záleží na&nbsp;síle větru a&nbsp;na počasí!“ prohlásil král skřítků. „Zásadně cestují hospodárně, a&nbsp;tak přijedou lodí. Chtěl jsem, aby to&nbsp;vzali přes Švédsko, ale starý to&nbsp;tím směrem nesnáší. Nejde s&nbsp;duchem času a&nbsp;to nemám rád!“</span></p>
          <p class="chunk" data-nb-ref-number="22" data-nb-words="13" data-nb-chars="85"><span class="idea" data-nb-ref-number="22" id="idea22" data-nb-words="13" data-nb-chars="85">Vtom přihopsaly dvě bludičky, jedna rychleji než druhá, přičemž ta&nbsp;první přišla dřív.</span></p>
          <p class="chunk" data-nb-ref-number="23" data-nb-words="5" data-nb-chars="29"><span class="idea" data-nb-ref-number="23" id="idea23" data-nb-words="5" data-nb-chars="29">„Již jdou! Již jdou!“ volaly.</span></p>
          <p class="chunk" data-nb-ref-number="24" data-nb-words="11" data-nb-chars="72"><span class="idea" data-nb-ref-number="24" id="idea24" data-nb-words="11" data-nb-chars="72">„Podejte mi&nbsp;korunu, postavím se&nbsp;do&nbsp;měsíčního světla,“ řekl král skřítků.</span></p>
          <p class="chunk" data-nb-ref-number="25" data-nb-words="53" data-nb-chars="297"><span class="idea" data-nb-ref-number="25" id="idea25" data-nb-words="53" data-nb-chars="297">A&nbsp;dcery zamávaly závoji a&nbsp;poklonily se&nbsp;až&nbsp;k&nbsp;zemi, protože to&nbsp;už&nbsp;před nimi stál starý doverský šotek, na&nbsp;hlavě korunu ze&nbsp;ztuhlých rampouchů a&nbsp;hlazených borových šišek, na&nbsp;tenkém těle medvědí kožich a&nbsp;boty s&nbsp;podkůvkami. Jeho synové naproti tomu měli nahé krky a&nbsp;jen lehký oděv, neboť to&nbsp;byli siláci.</span></p>
          <p class="chunk" data-nb-ref-number="26" data-nb-words="22" data-nb-chars="125"><span class="idea" data-nb-ref-number="26" id="idea26" data-nb-words="22" data-nb-chars="125">„Tohle že&nbsp;je&nbsp;návrší?“ zeptal se&nbsp;za&nbsp;ostatní nejmladší chlapec a&nbsp;ukázal na&nbsp;domov skřítků. „Tomuhle u&nbsp;nás v&nbsp;Norsku říkáme díra!“</span></p>
          <p class="chunk" data-nb-ref-number="27" data-nb-words="25" data-nb-chars="147"><span class="idea" data-nb-ref-number="27" id="idea27" data-nb-words="25" data-nb-chars="147">„Hoši, hoši!“ vypeskoval je&nbsp;stařec. „Díra jde přece vždycky směrem dolů. A&nbsp;návrší zase směrem nahoru. Cožpak nemáte v&nbsp;hlavě oči, že&nbsp;se&nbsp;tak divíte?“</span></p>
          <p class="chunk" data-nb-ref-number="28" data-nb-words="22" data-nb-chars="122"><span class="idea" data-nb-ref-number="28" id="idea28" data-nb-words="22" data-nb-chars="122">Po&nbsp;pravdě ale jediné, čemu se&nbsp;tady dole v&nbsp;Dánsku divili, bylo, jak říkali, že&nbsp;zde jejich řeči takřka beze zbytku rozumějí.</span></p>
          <p class="chunk" data-nb-ref-number="29" data-nb-words="18" data-nb-chars="103"><span class="idea" data-nb-ref-number="29" id="idea29" data-nb-words="18" data-nb-chars="103">„Jenom se&nbsp;tak nenaparujte!“ usadil je&nbsp;stařec. „Jinak by&nbsp;si&nbsp;o&nbsp;vás místní mysleli, že&nbsp;jste hodně hloupí!“</span></p>
          <p class="chunk" data-nb-ref-number="30" data-nb-words="83" data-nb-chars="450"><span class="idea" data-nb-ref-number="30" id="idea30" data-nb-words="83" data-nb-chars="450">Poté s&nbsp;nimi vešel do&nbsp;návrší skřítků, kde už&nbsp;byla shromážděna jemná společnost. Sešla se&nbsp;tak rychle, jako by&nbsp;ji&nbsp;sem vítr sfoukal, a&nbsp;na každého hosta čekalo hezky upravené místo, aby se&nbsp;mu&nbsp;pohodlně sedělo. Pro mořské žínky dokonce přivlekli velké kádě s&nbsp;vodou a&nbsp;ony si&nbsp;v&nbsp;nich hověly a&nbsp;říkaly, že&nbsp;se&nbsp;cítí jako doma. Všichni se&nbsp;také způsobně chovali, jen oba mladí norští šotci si&nbsp;položili nohy na&nbsp;stůl v&nbsp;domnění, že&nbsp;všechno mohou a&nbsp;že jim všechno sluší.</span></p>
          <p class="chunk" data-nb-ref-number="31" data-nb-words="37" data-nb-chars="215"><span class="idea" data-nb-ref-number="31" id="idea31" data-nb-words="37" data-nb-chars="215">„Nohy dolů!“ řekl starý šotek a&nbsp;tu poslechli, ale nijak s&nbsp;tím nepospíchali. Dámu, jež byla hostitelkou, šimrali borovými šiškami, které měli po&nbsp;kapsách, a&nbsp;nakonec si&nbsp;zuli boty, prý pro pohodlí, a&nbsp;dali jí&nbsp;je&nbsp;podržet.</span></p>
          <p class="chunk" data-nb-ref-number="32" data-nb-words="81" data-nb-chars="495"><span class="idea" data-nb-ref-number="32" id="idea32" data-nb-words="81" data-nb-chars="495">To&nbsp;otec, starý doverský šotek, byl věru docela jiný. Vyprávěl velmi krásně o&nbsp;hrdých norských skalách a&nbsp;o&nbsp;vodopádech, které se&nbsp;pěnivě řítí dolů s&nbsp;hřmotem připomínajícím hromobití i&nbsp;zvuk varhan. A&nbsp;vypravoval také o&nbsp;lososu, který skáče i&nbsp;proti proudu divoké bystřiny, když lehkonohá vodní víla hraje na&nbsp;zlatou harfu, o&nbsp;zářivých zimních nocích, kdy zvoní rolničky saní a&nbsp;chlapci pobíhají s&nbsp;rozžatými pochodněmi po&nbsp;hladkém ledu&nbsp;– tak průhledném, že&nbsp;vidí, jak ryby pod jejich nohama před nimi utíkají.</span></p>
          <p class="chunk" data-nb-ref-number="33" data-nb-words="54" data-nb-chars="329"><span class="idea" data-nb-ref-number="33" id="idea33" data-nb-words="54" data-nb-chars="329">Ba, uměl vyprávět, že&nbsp;všichni naslouchali s&nbsp;otevřenými ústy, co&nbsp;povídá. Slyšel jsi při tom hučet větrné mlýny, viděl jsi chlapce a&nbsp;děvčata zpívat písně a&nbsp;tančit národní tance. Hejsa! A&nbsp;náhle, jen tak za&nbsp;řeči, dal dědoušek šotek staré rusalce políbení, až&nbsp;to&nbsp;mlasklo. Věru, byla to&nbsp;pořádná hubička, přestože nebyli vůbec příbuzní.</span></p>
          <p class="chunk" data-nb-ref-number="34" data-nb-words="74" data-nb-chars="403"><span class="idea" data-nb-ref-number="34" id="idea34" data-nb-words="74" data-nb-chars="403">Nato se&nbsp;daly do&nbsp;tance mladé rusalky. Nejdřív tančily prosté tance, potom ty&nbsp;dupavé&nbsp;– a&nbsp;moc jim to&nbsp;slušelo. Nakonec přišly na&nbsp;řadu umělé tance, jimž ony říkaly „vyšší“. Mrskaly nohama, žes nepoznal, kde je&nbsp;jejich konec a&nbsp;kde začátek a&nbsp;co je&nbsp;ruka a&nbsp;co noha, tak se&nbsp;proplétaly v&nbsp;divé směsici. Potom se&nbsp;zase otáčely kolem dokola, až&nbsp;se&nbsp;z&nbsp;toho vlkodlakovi udělalo špatně a&nbsp;musel se&nbsp;honem odporoučet od&nbsp;stolu.</span></p>
          <p class="chunk" data-nb-ref-number="35" data-nb-words="22" data-nb-chars="140"><span class="idea" data-nb-ref-number="35" id="idea35" data-nb-words="22" data-nb-chars="140">„Ach, jaká to&nbsp;obratnost a&nbsp;ohnivost!“ řekl uznale stařeček šotek. „Ale dovedou ještě něco kromě skákání, mrskání nohama a&nbsp;otáčení se&nbsp;dokola?“</span></p>
          <p class="chunk" data-nb-ref-number="36" data-nb-words="40" data-nb-chars="234"><span class="idea" data-nb-ref-number="36" id="idea36" data-nb-words="40" data-nb-chars="234">„Však se&nbsp;hned dozvíš!“ usmál se&nbsp;král skřítků a&nbsp;zavolal svoji nejstarší dceru. Byla útlá a&nbsp;průsvitná jako měsíční paprsek, byla nejjemnější ze&nbsp;všech sester. Strčila si&nbsp;bílý kolíček do&nbsp;úst a&nbsp;vzápětí nadobro zmizela&nbsp;– to&nbsp;bylo její umění.</span></p>
          <p class="chunk" data-nb-ref-number="37" data-nb-words="45" data-nb-chars="261"><span class="idea" data-nb-ref-number="37" id="idea37" data-nb-words="45" data-nb-chars="261">Ale dědoušek šotek pravil, že&nbsp;by&nbsp;se&nbsp;mu&nbsp;nelíbilo, kdyby jeho žena takové umění provozovala, a&nbsp;také si&nbsp;nemyslel, že&nbsp;by&nbsp;to&nbsp;jeho chlapci rádi viděli. Druhá dcera uměla chodit sama vedle sebe, jako by&nbsp;byla zároveň svým stínem, tím stínem, který přece rusalky nemají.</span></p>
          <p class="chunk" data-nb-ref-number="38" data-nb-words="20" data-nb-chars="140"><span class="idea" data-nb-ref-number="38" id="idea38" data-nb-words="20" data-nb-chars="140">Třetí byla docela jiná než ostatní. Učila se&nbsp;v&nbsp;hastrmanově hospodě vařit a&nbsp;dovedla čarovnou pečínku prošpikovat světluškami namísto slaniny.</span></p>
          <p class="chunk" data-nb-ref-number="39" data-nb-words="21" data-nb-chars="120"><span class="idea" data-nb-ref-number="39" id="idea39" data-nb-words="21" data-nb-chars="120">„To bude dobrá hospodyně!“ pochválil ji&nbsp;stařeček šotek a&nbsp;přiťukl si&nbsp;s&nbsp;ní, ale jen naoko, neboť nechtěl příliš mnoho pít.</span></p>
          <p class="chunk" data-nb-ref-number="40" data-nb-words="42" data-nb-chars="254"><span class="idea" data-nb-ref-number="40" id="idea40" data-nb-words="42" data-nb-chars="254">Pak přišla čtvrtá dcera. Měla velikou zlatou harfu a&nbsp;dokázala na&nbsp;ni&nbsp;hrát tím způsobem, že&nbsp;když rozezvučela první strunu, zvedli všichni levou nohu, neboť skřítkové a&nbsp;šotci jsou leváci, a&nbsp;poté, co&nbsp;udeřila na&nbsp;druhou strunu, museli všichni dělat, co&nbsp;chtěla.</span></p>
          <p class="chunk" data-nb-ref-number="41" data-nb-words="23" data-nb-chars="143"><span class="idea" data-nb-ref-number="41" id="idea41" data-nb-words="23" data-nb-chars="143">„To je&nbsp;nebezpečná ženská!“ řekl dědoušek šotek, zatímco oba jeho synové opouštěli návrší, protože se&nbsp;už&nbsp;nudili. „A&nbsp;co umějí tvoje další dcery?“</span></p>
          <p class="chunk" data-nb-ref-number="42" data-nb-words="15" data-nb-chars="92"><span class="idea" data-nb-ref-number="42" id="idea42" data-nb-words="15" data-nb-chars="92">„Jsem zamilovaná do&nbsp;Norů!“ odpověděla pátá rusalka. „A&nbsp;pokud se&nbsp;vdám, tak jedině do&nbsp;Norska!“</span></p>
          <p class="chunk" data-nb-ref-number="43" data-nb-words="36" data-nb-chars="212"><span class="idea" data-nb-ref-number="43" id="idea43" data-nb-words="36" data-nb-chars="212">„To říká kvůli písni, v&nbsp;níž se&nbsp;praví, že&nbsp;až&nbsp;svět zanikne, zůstanou pouze norské skály jako jeho připomínka a&nbsp;památka. Ano, proto chce k&nbsp;vám nahoru, velmi se&nbsp;bojí zániku,“ pošeptala nejmladší ze&nbsp;sester dědouškovi.</span></p>
          <p class="chunk" data-nb-ref-number="44" data-nb-words="12" data-nb-chars="70"><span class="idea" data-nb-ref-number="44" id="idea44" data-nb-words="12" data-nb-chars="70">„Hoho!“ řekl stařec. „To se&nbsp;podívejme! A&nbsp;co dovede sedmá a&nbsp;nejmladší?“</span></p>
          <p class="chunk" data-nb-ref-number="45" data-nb-words="18" data-nb-chars="125"><span class="idea" data-nb-ref-number="45" id="idea45" data-nb-words="18" data-nb-chars="125">„Ještě přijde šestá před sedmou!“ pravil král skřítků, neboť uměl počítat. Ale šestou rusalku nedonutili, aby něco předvedla.</span></p>
          <p class="chunk" data-nb-ref-number="46" data-nb-words="26" data-nb-chars="137"><span class="idea" data-nb-ref-number="46" id="idea46" data-nb-words="26" data-nb-chars="137">„Neumím nic jiného než říkat lidem pravdu!“ vymluvila se. „Proto se&nbsp;o&nbsp;mne nikdo nestará a&nbsp;já si&nbsp;hledím vystačit s&nbsp;tím, že&nbsp;si&nbsp;šiju rubáš!“</span></p>
          <p class="chunk" data-nb-ref-number="47" data-nb-words="21" data-nb-chars="132"><span class="idea" data-nb-ref-number="47" id="idea47" data-nb-words="21" data-nb-chars="132">Nyní směla vystoupit sedmá a&nbsp;nejmladší. A&nbsp;co uměla? Inu, vypravovat pohádky a&nbsp;dokázala jich vypravovat tolik, kolik jen sama chtěla.</span></p>
          <p class="chunk" data-nb-ref-number="48" data-nb-words="18" data-nb-chars="98"><span class="idea" data-nb-ref-number="48" id="idea48" data-nb-words="18" data-nb-chars="98">„Tady je&nbsp;mých pět prstů,“ vztáhl k&nbsp;ní paži stařeček, „a zkus mi&nbsp;vypravovat o&nbsp;každém jeden příběh!“</span></p>
          <p class="chunk" data-nb-ref-number="49" data-nb-words="33" data-nb-chars="177"><span class="idea" data-nb-ref-number="49" id="idea49" data-nb-words="33" data-nb-chars="177">I&nbsp;vzala ho&nbsp;rusalka za&nbsp;ruku a&nbsp;on se&nbsp;smál, až&nbsp;se&nbsp;prohýbal, a&nbsp;když dovyprávěla o&nbsp;prsteníku, který byl obtočen zlatým kroužkem, jako by&nbsp;věděl, že&nbsp;tu&nbsp;dojde k&nbsp;zasnoubení, řekl stařec:</span></p>
          <p class="chunk" data-nb-ref-number="50" data-nb-words="25" data-nb-chars="130"><span class="idea" data-nb-ref-number="50" id="idea50" data-nb-words="25" data-nb-chars="130">„Drž pevně, co&nbsp;máš, ta&nbsp;ruka je&nbsp;teď tvoje! Tebe jedinou chci mít za&nbsp;ženu!“ Ale rusalka pravila, že&nbsp;mu&nbsp;ještě poví pohádku o&nbsp;malíčku.</span></p>
          <p class="chunk" data-nb-ref-number="51" data-nb-words="118" data-nb-chars="636"><span class="idea" data-nb-ref-number="51" id="idea51" data-nb-words="118" data-nb-chars="636">„Tu si&nbsp;poslechneme až&nbsp;v&nbsp;zimě,“ rozhodl starý šotek, „a také mi&nbsp;ještě jednou povíš tu&nbsp;o&nbsp;jedli a&nbsp;bříze a&nbsp;o&nbsp;darech vil a&nbsp;mrazu s&nbsp;rolničkami! Buď si&nbsp;jistá, že&nbsp;se&nbsp;ještě mnoho navypravuješ, neboť u&nbsp;nás nahoře to&nbsp;dosud nikdo dobře neumí. A&nbsp;budeme sedávat v&nbsp;kamenné jizbě, kde s&nbsp;praskotem hoří borová polena, a&nbsp;budeme pít medovinu ze&nbsp;zlatorohů norských králů. Vodník mi&nbsp;jich několik kusů daroval. A&nbsp;jak tak budeme sedět, přijde na&nbsp;návštěvu žrec<sup id="fnref:1"><a href="#fn:1" class="footnote-ref" role="doc-noteref">1</a></sup> a&nbsp;bude zpívat salašnické písně. To&nbsp;bude veselo! Los bude skákat přes vlny a&nbsp;otloukat se&nbsp;o&nbsp;skaliny, ale až&nbsp;k&nbsp;nám se&nbsp;nedostane! Ano, věř mi, je&nbsp;dobře v&nbsp;našem starém Norsku! Ale kde jsou moji chlapci?“</span></p>
          <p class="chunk" data-nb-ref-number="52" data-nb-words="20" data-nb-chars="128"><span class="idea" data-nb-ref-number="52" id="idea52" data-nb-words="20" data-nb-chars="128">Ach ano, kde byli chlapci? Běhali polem a&nbsp;zhasínali bludičky, které se&nbsp;tak ochotně a&nbsp;spořádaně dostavily k&nbsp;pochodňovému průvodu.</span></p>
          <p class="chunk" data-nb-ref-number="53" data-nb-words="24" data-nb-chars="131"><span class="idea" data-nb-ref-number="53" id="idea53" data-nb-words="24" data-nb-chars="131">„Copak to&nbsp;je, takhle se&nbsp;honit!“ napomínal je&nbsp;stařec. „Právě jsem vám našel matku a&nbsp;vy si&nbsp;také můžete vybrat každý podle své chuti.“</span></p>
          <p class="chunk" data-nb-ref-number="54" data-nb-words="15" data-nb-chars="86"><span class="idea" data-nb-ref-number="54" id="idea54" data-nb-words="15" data-nb-chars="86">Ale chlapci řekli, že&nbsp;rádi pohovoří a&nbsp;popijí na&nbsp;přátelství, ale po&nbsp;ženitbě že&nbsp;netouží.</span></p>
          <p class="chunk" data-nb-ref-number="55" data-nb-words="23" data-nb-chars="126"><span class="idea" data-nb-ref-number="55" id="idea55" data-nb-words="23" data-nb-chars="126">I&nbsp;hovořili, připíjeli si&nbsp;a&nbsp;vyprázdnili každou skleničku až&nbsp;na&nbsp;dno. Potom si&nbsp;svlékli šaty a&nbsp;beze studu ulehli na&nbsp;stůl k&nbsp;spánku.</span></p>
          <p class="chunk" data-nb-ref-number="56" data-nb-words="26" data-nb-chars="137"><span class="idea" data-nb-ref-number="56" id="idea56" data-nb-words="26" data-nb-chars="137">Stařeček však tančil se&nbsp;svojí mladou nevěstou až&nbsp;do&nbsp;rána a&nbsp;vyměnil si&nbsp;s&nbsp;ní boty, což je&nbsp;u&nbsp;šotků a&nbsp;skřítků významnější než výměna prstenů.</span></p>
          <p class="chunk" data-nb-ref-number="57" data-nb-words="17" data-nb-chars="120"><span class="idea" data-nb-ref-number="57" id="idea57" data-nb-words="17" data-nb-chars="120">„Právě kokrhá kohout!“ oznámila stará rusalka, když se&nbsp;rozednilo. „Musíme zavřít okenice, aby nám sem nepražilo slunce!“</span></p>
          <p class="chunk" data-nb-ref-number="58" data-nb-words="6" data-nb-chars="26"><span class="idea" data-nb-ref-number="58" id="idea58" data-nb-words="6" data-nb-chars="26">A&nbsp;s&nbsp;tím se&nbsp;návrší zavřelo.</span></p>
          <p class="chunk" data-nb-ref-number="59" data-nb-words="17" data-nb-chars="101"><span class="idea" data-nb-ref-number="59" id="idea59" data-nb-words="17" data-nb-chars="101">Venku ale pořád ještě běhaly ještěrky nahoru a&nbsp;dolů po&nbsp;rozpukané kůře stromu a&nbsp;družka pravila družce:</span></p>
          <p class="chunk" data-nb-ref-number="60" data-nb-words="8" data-nb-chars="47"><span class="idea" data-nb-ref-number="60" id="idea60" data-nb-words="8" data-nb-chars="47">„Oh, jak mám ráda toho starého norského šotka!“</span></p>
          <p class="chunk" data-nb-ref-number="61" data-nb-words="14" data-nb-chars="89"><span class="idea" data-nb-ref-number="61" id="idea61" data-nb-words="14" data-nb-chars="89">„Já mám raději jeho chlapce!“ prohlásila žížala, to&nbsp;ubohé zvíře, které nemohlo nic vidět!</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="62" data-nb-words="5" data-nb-chars="28"><span class="idea" data-nb-ref-number="62" id="idea62" data-nb-words="5" data-nb-chars="28"><p>Pohanský kněz. Pozn. red. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./pohadky_ii_010.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>